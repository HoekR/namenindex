<biodes version="1.0">
  <fileDesc>
    <title>Bos, Dirk (1862-1916)</title>
    <ref target="http://resources.huygens.knaw.nl/bwn1880-2000/lemmata/bwn2/bos"/>
    <publisher>
      <name>Biografisch Woordenboek van Nederland:1880-2000</name>
      <ref target="http://resources.huygens.knaw.nl/bwn1880-2000"/>
    </publisher>
  </fileDesc>
  <person>
    <idno type="id">bos_2</idno>
    <persName><name type="geslachtsnaam">Bos</name>, Dirk</persName>
    <sex value="1"/>
    <event type="birth" when="1862"/>
    <event type="death" when="1916"/>
    <state type="occupation">politicus</state>
  </person>
  <biography>
    <graphic url="http://resources.huygens.knaw.nl/bwn1880-2000/lemmata/bwn2/images/images/BOSD.jpg"/>
    <text>&lt;dtml-var bwn_header&gt;
 &lt;p class='genealogie'&gt;
  &lt;strong&gt;Bos, Dirk&lt;/strong&gt;, politicus (Groningen 13-9-1862 -'s-Gravenhage 6-5-1916).

Zoon van Derk Bos, ambtenaar, en Maria Reintjes. Gehuwd op 18-12-1888
met Margaretha Henderika Meihuizen. Uit dit huwelijk werden 2 zoons en
4 dochters geboren.

&lt;img src=&amp;quot;images/BOSD.jpg&amp;quot; align=&amp;quot;right&amp;quot; BORDER=&amp;quot;0&amp;quot; alt=&amp;quot;afbeelding van Bos, Dirk&amp;quot; class=&amp;quot;bwnimg&amp;quot;&gt;

&lt;/p&gt;
&lt;p&gt;Dirk Bos groeide op in een bescheiden Gronings middenstandsgezin -
zijn vader was oorspronkelijk horlogemaker en kreeg later een
gemeentebetrekking -, maar de ouders droegen er zorg voor dat al hun
zes kinderen goed onderwijs ontvingen. Bos bezocht de rijks-HBS te
Groningen, deed in 1879 eindexamen en kort daarop toelatingsexamen tot
de universiteit aldaar. Hij studeerde wis- en natuurkunde, dat hij
volgens een hem typerend verhaal beschouwde als een goede oefening voor
het denkvermogen, terwijl hij meende de juridische kennis, die hij
besefte ook nodig te hebben bij het behartigen van de publieke zaak,
later wel zelf te kunnen verwerven. Reeds in het studentenleven
vervulde hij tal van functies. Terstond na het kandidaatsexamen op
7-6-1883 werd hij aangesteld tot tijdelijk leraar in de wiskunde aan
het gymnasium te Winschoten, waarheen hij toen ook verhuisde. Na het
afleggen van het doctoraal examen op 8-7-1886 werd deze functie van een
tijdelijke in een vaste aanstelling omgezet. In 1888 promoveerde Bos
aan de Groninger universiteit bij H. Haga op een proefschrift 
&lt;em&gt;Volume-veranderingen van dielectrica&lt;/em&gt;

(Groningen, 1888). Van een rusteloze activiteit en grote energie
vervuld, kreeg hij daarnaast al gauw bemoeienis met het bedrijfs- en
het maatschappelijk leven. In 1890 richtte hij met zijn zwager N.F.
Wilkens de Nederlandsche Hypotheekbank te Veendam op - de latere
Friesch-Groningsche Hypotheekbank -, waarvan hij ook mededirecteur
werd, en in 1893 gaf hij het leraarsambt op om tevens medefirmant te
worden van de groothandel O. de Wiljes in koffie en thee in
Winschoten.&lt;/p&gt;
&lt;p&gt;Bos' politieke loopbaan nam een aanvang toen hij in 1893 als
kandidaat van de vooruitstrevend liberale kiesvereniging Winschoten tot
gemeenteraadslid werd gekozen, wat hij tot 1907 zou blijven. In 1894 en
1895 was hij bovendien mederedacteur van de 
&lt;em&gt;Winschoter Courant,&lt;/em&gt;

waaraan hij overigens vrijwel zijn gehele leven als medewerker
verbonden zou blijven. In 1895 drong hij met succes naar de -
onbezoldigde - functie van schoolopziener in het arrondissement
Winschoten, een functie die hij tot 1901 vervulde. Bos'
maatschappelijke belangstelling in al die werkzaamheden ging allereerst
uit naar het onderwijs in de ruimste zin van het woord en naar de
volksontwikkeling. In 1898 publiceerde hij het boek 
&lt;em&gt;Onze volksopleiding&lt;/em&gt;

(Groningen, 1898), een baanbrekend werk, waarin hij blijk gaf zijn tijd
op dit terrein ver vooruit te zijn. Hij ontwierp een verstrekkend,
samenhangend plan voor het gehele onderwijs, samengesteld uit met
elkaar in verband staande opleidingen van de bewaarschool tot de
universiteit. Gemeenschappelijk lager onderwijs voor allen, dat niet
alleen op ontwikkeling van de verstandelijke vermogens maar ook op
persoonlijke vorming naar lichaam en geest gericht zou moeten zijn. Een
goede opleiding van de docenten was daarom van groot belang. Een heel
stelsel van algemeen en vakonderwijs, van lager via voortgezet naar
hoger onderwijs, met dag- en avondopleidingen, schetste hij, met ten
dele zelfs nieuwe schoolvormen, zoals een voorbereidende klas voor
zowel HBS als gymnasium, waarbij hij er de nadruk op legde dat het
onderwijs steeds moest aansluiten bij de praktijk van het
maatschappelijk leven. Daarnaast moest de algemene volksontwikkeling
vergroot worden door 'verbreiding der kennis in de breede lagen des
volks', door een goede dag- en weekbladpers, volksvoordrachten,
University Extension als in Engeland, openbare bibliotheken,
verbetering van de musea. Veel van deze denkbeelden heeft hij, vaak
door zijn medewerking en inspanning, verwezenlijkt gezien.&lt;/p&gt;
&lt;p&gt;Het kon moeilijk uitblijven of iemand van deze bekwaamheden en
energie moest ook buiten zijn woonplaats de aandacht trekken. Bos was
een overtuigd voorstander van de vrijhandelsgedachte en in 1896 een van
de oprichters van de vereniging 'Het vrije ruilverkeer'. Als
zodanig en als Unie-Liberaal stond hij in 1897 in het district
Winschoten kandidaat voor de Tweede Kamer; hij verloor echter bij
herstemming. In 1899 werd hij gekozen in het hoofdbestuur van de
Liberale Unie, maar ten gevolge van de in die partij ontstane
moeilijkheden over de vraag van grondwetsherziening als voorwaarde om
het algemeen kiesrecht voor mannen en vrouwen mogelijk te maken trad
hij in 1901 uit; hij behoorde vervolgens tot de oprichters van de
Vrijzinnig-Democratische Bond. In dat zelfde jaar werd hij gekozen tot
lid van de Tweede Kamer voor het district Winschoten, dat hij tot zijn
overlijden bleef vertegenwoordigen. Ook als kamerlid wist hij zich snel
een vooraanstaande plaats te verwerven. Door zijn uitgebreide en
praktische kennis van zaken, zijn vermogen snel en helder te
formuleren, zijn verdraagzaamheid, zijn nuchterheid ten aanzien van wat
bereikbaar was en zijn inzicht ontwikkelde hij zich tot iemand naar
wiens woord graag in de Kamer werd geluisterd.&lt;/p&gt;
&lt;p&gt;Op tal van terreinen gold hij als specialist; behalve voor onderwijs
was hij dat ook voor financi&amp;euml;le zaken, sociale kwesties en voor
economische aangelegenheden, vooral wat betreft de middenstand. Bij
deze gebleken veelzijdigheid in de kleine vrijzinnig-democratische
fractie werden hem ook vaak de koloniale zaken toevertrouwd, totdat dit
onderwerp in 1905 door zijn nieuwe fractiegenoot C.Th. van Deventer
werd overgenomen. Herhaaldelijk werd Bos benoemd tot lid van
commissies, vaak tevens als rapporteur. Zo werd hij in 1908 voorzitter
van de staatscommissie die een onderzoek moest instellen naar de
toestand van de handeldrijvende en industri&amp;euml;le middenstand, in
1910 van de staatscommissie inzake drinkwatervoorziening, die de
regering moest adviseren omtrent oprichting van waterleidingbedrijven,
en in 1911 van de Surinaamse commissie, die aan de regering advies
moest uitbrengen over de verbetering van de economische toestand en de
landbouw in deze kolonie. In de loop der jaren nam Bos' gezag
alleen maar toe: niet alleen in het parlement maar ook daarbuiten, o.a.
door zijn spreekbeurten, zijn preadviezen en ten slotte zijn talrijke
artikelen, in 't bijzonder in het Haagse vrijzinnig-democratische
dagblad 
&lt;em&gt;Land en Volk&lt;/em&gt;

en het tijdschrift 
&lt;em&gt;Vragen des Tijds.&lt;/em&gt;

Opmerkelijk was zijn deelneming aan het werk van talloze commissies en
besturen, vooral nadat Bos in 1909 van Winschoten naar Den Haag was
verhuisd.&lt;/p&gt;
&lt;p&gt;Als steeds bleef zijn aandacht voornamelijk gericht op onderwijs en
volksontwikkeling en - mede in samenhang daarmee - op handel en
middenstand. Een opsomming van zijn functies, groot en klein, geeft een
indruk van zijn breedheid van belangstelling juist op dit terrein. Als
pleitbezorger voor vakonderwijs had hij zich in Winschoten al
ingespannen voor de oprichting van een ambachtsschool, waarvan hij
voorzitter van het schoolbestuur werd en ook bleef toen hij in Den Haag
woonde en zich daar beijverde voor de Haagse ambachtsschool. In 1912
werd hij voorzitter van het bestuur van de Haagse Academie voor
Beeldende Kunsten en tevens ondervoorzitter van de commissie van beheer
van het museum voor kunstnijverheid in Den Haag. Zijn in 1898 al
ontwikkelde gedachte van een schooltype dat later het lyceum zou
worden, leidde ertoe dat hij in 1909 behoorde tot de initiatiefnemers
tot de oprichting en curator werd van het eerste lyceum. Het
Nederlandsch Lyceum in Den Haag.&lt;/p&gt;
&lt;p&gt;Het handelsonderwijs ging hem ook zeer ter harte; zo was hij in 1899
medeoprichter van de Nationale Vereeniging voor Handelsonderwijs, van
1900 tot 1913 mederedacteur van het verenigingsmaandblad en sinds 1906
voorzitter van het bestuur. Kort na zijn aftreden in 1913 werd hij
benoemd tot erevoorzitter. Dank zij deze vereniging kwam ook de
oprichting van de Nederlandsche Handels-Hoogeschool te Rotterdam tot
stand. Bos was daar uiteraard nauw bij betrokken, ook reeds als
kamerlid die de plannen tot wijziging van de Hooger Onderwijswet van
minister A. Kuyper steunde, waardoor drie hogescholen spoedig daarna
konden worden opgericht, een technische, een landbouw- en een
handelshogeschool. Bos werd de eerste voorzitter van het college van
curatoren van de Rotterdamse hogeschool, die in 1913 werd geopend.
Eerder was hij reeds als bestuurslid betrokken geweest bij de
oprichting van de Vereeniging voor Hooger Landbouwonderwijs te
Groningen in 1906, die in verbinding met de universiteit cursorische
voordrachten organiseerde.&lt;/p&gt;
&lt;p&gt;Op het gebied van de volksontwikkeling gaf Bos zijn aandacht aan de
Maatschappij tot Nut van 't Algemeen, waarvan hij van 1906 tot 1912
een actief hoofdbestuurslid was en voorzitter van de commissie voor
onderwijs. Als onvermoeid pleitbezorger voor betere algemene
ontwikkeling was hij in 1908 een van de opstellers van een rapport over
'onderwijs per correspondentie' en een der samenstellers van
een verslag over de instelling van een bijzondere leerstoel in de
pedagogiek. Tevens pleitte hij - altijd voorstander van een gezond
kredietwezen - voor de verbetering van het stelsel der Nutsspaarbanken
en de instelling van volksbanken en Nutshulpbanken. Toen in 1908 de
Centrale Vereeniging voor Openbare Leeszalen en Bibliotheken werd
opgericht, aanvaardde Bos de uitnodiging als voorzitter van het
algemeen bestuur op te treden. Veel wist hij met tact gedaan te krijgen
en hoewel geen voorstander van aparte confessionele instellingen,
trachtte Bos in het belang van de volksontwikkeling een samenwerking
tot stand te brengen, zodat H.E. Gr&amp;egrave;ve in 1913 bij zijn aftreden
kon schrijven : 'Onder Dr. Bos' voorzitterschap is voor de
Rijkssubsidi&amp;euml;ring van leeszalen de grondslag gelegd, is de
subsidieering van confessioneele leeszalen bevrediging brengend
geregeld, is onze vereeniging zelve vertrouwenslichaam der Regeering
geworden.' (&lt;em&gt;Maandblad voor bibliotheekwezen&lt;/em&gt;

1(1913) 257.)&lt;/p&gt;
&lt;p&gt;In de loop van 1910 ontstond er een ernstig - intern gebleven -
conflict tussen Bos en de leider van de vrijzinnig-democratische
fractie, prof. H.L. Drucker, waarvan reeds eerder symptomen waren
gebleken. Drucker als fractieleider verweet Bos dat deze zich als
kamerlid te zeer op de voorgrond drong en ried hem zijn
'veelzijdigheid te temperen' en zich niet in zoveel zaken te
mengen. Het was een botsing tussen twee verschillende karakters: de een
was extravert en uitermate praktisch van aard; de ander meer introvert
en theoretisch ingesteld, hoewel ook met een open oog voor de
praktijk.&lt;/p&gt;
&lt;p&gt;Verlangend naar een spoedige grondwetsherziening in verband met het
algemeen kiesrecht, probeerde Bos reeds in 1912 de invloed der
vrijzinnigen te versterken door naar samenwerking met de twee andere
vrijzinnige partijen - de Vrij-Liberalen en de Unie-Liberalen - te
streven, daar dit met de rechtse partijen onmogelijk was gebleken. In
de opstelling van een gemeenschappelijk verkiezingsmanifest voor deze
Vrijzinnige Concentratie had Bos een werkzaam aandeel. Behalve over
algemeen kiesrecht voor mannen zouden daarin passages over regeling van
het vrouwenkiesrecht, evenredige vertegenwoordiging, verbetering van
sociale wetgeving en van het volksonderwijs, en een pleidooi voor de
vrijhandelspolitiek een plaats krijgen. De verkiezingen leverden een
nederlaag voor rechts op en een grote overwinning voor links: 37 zetels
voor de Vrijzinnige Concentratie en 18 zetels voor de
sociaal-democraten. Op grond daarvan ontving Bos de opdracht een
kabinet te formeren 'samengesteld uit de geheele linkerzijde'.
De mislukking van deze formatie zou voor Bos de grote teleurstelling
van zijn leven worden. Hij stuurde aan op zulk een kabinet, maar moest
van P.J. Troelstra een weigering incasseren. Voor Bos, die een regering
uit de Vrijzinnige Concentratie alleen te zwak achtte, was dit
aanleiding zijn opdracht terug te geven. Voor de Nederlandse politiek
zou deze mislukking een lange nawerking hebben: lang, volgens velen te
lang, zouden de socialisten hierdoor geen deel hebben aan enige
regeringsverantwoordelijkheid. In het regeringsprogramma van het
extraparlementaire kabinet-Cort van der Linden werden verschillende
onderdelen uit het door Bos aan de Koningin uitgebrachte advies
overgenomen, o.a. de wens de subsidi&amp;euml;ring van het bijzonder
onderwijs nader te regelen. Van de in 1913 met dat doel ingestelde
staatscommissie werd Bos voorzitter. Onder zijn deskundige en tactvolle
leiding werd in 1916 het eindrapport uitgebracht, waarin de
financi&amp;euml;le gelijkstelling van het bijzonder met het openbaar lager
onderwijs werd voorgesteld en een ontwerptekst voor het te wijzigen
onderwijsartikel 192 van de toenmalige Grondwet geboden. Daarmee was de
weg voor de onderwijspacificatie geopend, voor Bos de bekroning van
zijn onvermoeide streven naar de volksopleiding in ons land.&lt;/p&gt;
&lt;p&gt;Na de verkiezingen in 1913 werd Bos fractievoorzitter, omdat Drucker
zich niet meer voor een kamerlidmaatschap beschikbaar had gesteld. Door
zijn optreden in 1913 was Bos' positie in de Kamer nog sterker
geworden. In deze tijd begon echter zijn gezondheidstoestand langzaam
achteruit te gaan. Hij gaf geleidelijk een aantal bestuursfuncties op,
maar werd daarentegen weer zeer produktief als schrijver van artikelen,
o.a. in het weekblad 
&lt;em&gt;De Vrijzinnig-Democraat,&lt;/em&gt;

waarvan hij ook redacteur was. Zolang hij kon bleef hij aan het
parlementaire en openbare leven deelnemen, maar op 6 mei 1916 overleed
hij, bijna 54 jaar oud. Uit de vele herdenkingsartikelen bleek hoe zeer
zijn heengaan werd betreurd.&lt;/p&gt;
&lt;p&gt;
  &lt;a href='agedeelte'&gt;A: &lt;/a&gt;Collectie-Bos berustend in het Algemeen Rijksarchief te
's-Gravenhage met inventaris van W. Visser ('s-Gravenhage,
1965).&lt;/p&gt;
&lt;p&gt;
  &lt;a href='pgedeelte'&gt;P: &lt;/a&gt;Behalve de hiervoor genoemde publikaties en talrijke
artikelen in periodieken o.a. ook 
&lt;em&gt;Het protectionisme en zijne gevolgen&lt;/em&gt;

(Winschoten, 1896) 2e herz. en bijgew. dr. ('s-Gravenhage, 1898); 
&lt;em&gt;Uit de geschiedenis van het grondcrediet&lt;/em&gt;

[Veendam, 1915].&lt;/p&gt;
&lt;p&gt;
  &lt;a href='lgedeelte'&gt;L: &lt;/a&gt;Naast herdenkingsartikelen in 1916 in o.a. 
&lt;em&gt;Vragen des Tijds, De Vrijzinnig-Democraat, De Amsterdammer, De
Nieuwe Amsterdammer&lt;/em&gt;

en 
&lt;em&gt;Bibliotheekleven:&lt;/em&gt;

C.K. Elout, 
&lt;em&gt;De Heeren in Den Haag&lt;/em&gt;

2e reeks (Amsterdam, 1909) 50-54; E. van Raalte, 
&lt;em&gt;Dr. D. Bos. Leven en werken van een Nederlands staatsman&lt;/em&gt;

(Assen, 1962); L.G. Kortenhorst, A.A. van Rhijn en J.M.L.Th. Cals, in 
&lt;em&gt;OKW Mededelingen.&lt;/em&gt;

Weekblad van het departement van Onderwijs, Kunsten en Wetenschappen 26
(1962) 603-608; G. Taal, 
&lt;em&gt;Liberalen en radicalen in Nederland, 1872-1901&lt;/em&gt;

(Den Haag, 1980); Th. Brok, 
&lt;em&gt;De Vrijzinnig Democratische Bond als partijorganisatie
(1901-1918)&lt;/em&gt;

(Utrecht, [1980]). Utrechtse Historische Cahiers: 4.&lt;/p&gt;

&lt;p&gt;
&lt;a href=&amp;quot;igedeelte&amp;quot;&gt;I: &lt;/a&gt;van Raalte, 
&lt;em&gt;Dr. D. Bos. Leven en werken van een Nederlands staatsman&lt;/em&gt;

(Assen, 1962) afbeelding tegenover titelblad.&lt;/p&gt;



&lt;p&gt;W.R.H. Koops&lt;/p&gt; 
&lt;dtml-var bwn_footer&gt;</text>
  </biography>
</biodes>

