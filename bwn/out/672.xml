<biodes version="1.0">
  <fileDesc>
    <title>Hardenberg, Herman (1901-1976)</title>
    <ref target="http://resources.huygens.knaw.nl/bwn1880-2000/lemmata/bwn4/hardenb"/>
    <publisher>
      <name>Biografisch Woordenboek van Nederland:1880-2000</name>
      <ref target="http://resources.huygens.knaw.nl/bwn1880-2000"/>
    </publisher>
  </fileDesc>
  <person>
    <idno type="id">hardenb</idno>
    <persName><name type="geslachtsnaam">Hardenberg</name>, Herman</persName>
    <sex value="1"/>
    <event type="birth" when="1901"/>
    <event type="death" when="1976"/>
    <state type="occupation">archivaris</state>
    <state type="occupation">historicus</state>
  </person>
  <biography>
    <graphic url="http://resources.huygens.knaw.nl/bwn1880-2000/lemmata/bwn4/images/images/HARDENBERG.jpg"/>
    <text>&lt;dtml-var bwn_header&gt;
 &lt;p class='genealogie'&gt;
  &lt;strong&gt;Hardenberg, Herman&lt;/strong&gt;, archivaris en historicus ('s-Gravenhage 11-7-1901 - Ukkel (Belgi&amp;euml;) 18-4-1976). Zoon van Herman Karel Hardenberg, legerofficier, en Geertruida
  Maria Petronella Aalbersberg. Gehuwd op 5-9-1940 met Eugenie
  Teepe. Uit dit huwelijk werden 2 dochters geboren.
  

  &lt;img src=&amp;quot;images/HARDENBERG.jpg&amp;quot; align=&amp;quot;right&amp;quot; BORDER=&amp;quot;0&amp;quot; alt=&amp;quot;afbeelding van Hardenberg, Herman&amp;quot; class=&amp;quot;bwnimg&amp;quot;&gt;

  
  &lt;/p&gt;
&lt;p&gt;Herman Hardenberg was afkomstig uit een familie van
    legerofficieren: zijn vader, oom, grootvader en overgrootvader
    brachten het tot de rang van generaal. Het lag dus voor de hand
    dat Hardenberg een militaire loopbaan zou volgen. Na de HBS in
    Den Haag te hebben doorlopen, ging de jonge Hardenberg in 1918,
    op aandringen van zijn vader, naar Delft. De studie aan de
    Technische Hoogeschool trok hem echter niet aan. Hij bereidde
    zich voor op het staatsexamen gymnasium en begon vervolgens in
    1921 aan de Leidse universiteit rechten te studeren. Op 16
    december 1926 legde hij het doctoraal examen af. De
    daaropvolgende drie jaren werkte hij op het consulaat-generaal
    der Nederlanden in Parijs en vanaf 1929 bij het algemeen
    secretariaat van Philips NV te Eindhoven.&lt;/p&gt;
&lt;p&gt;In 1931 maakte Hardenberg opnieuw een keuze die het verdere
    verloop van zijn beroepsleven zou bepalen. Hij werd volontair
    op het Algemeen Rijksarchief (ARA) in Den Haag en behaalde een
    jaar later het diploma archiefambtenaar der eerste klasse. Het
    resultaat van de daarbij behorende inventarisatieopdracht werd
    in 1933 gepubliceerd: 'Beschrijving eener verzameling papieren,
    afkomstig van den vice-admiraal Carel Hendrik graaf Ver Huell
    en van zijn broeder Christiaan Anthonie Ver Huell' (in 
    &lt;em&gt;Inventarissen van Rijks- en andere archieven ...&lt;/em&gt;

    4 (1931 [:gedrukt in 1933]) 94-134). Pas in april 1937 kreeg
    Hardenberg op voorspraak van de algemene rijksarchivaris, R.
    Bijlsma, een vaste positie als adjunct-commies-chartermeester
    bij het Rijksarchief in Limburg. Bijlsma typeerde zijn eerste
    kandidaat bij de minister terecht als een man 'die met
    juridische scholing het vermogen tot samenvatting en het
    overzien van het geheel combineert'. Hardenberg zette zich in
    Maastricht onder meer aan de inventarisatie van de rechterlijke
    archieven in de periode 1794-1841, een langlopende onderneming,
    die pas in 1949 werd gepubliceerd. Intussen verscheen in 1941
    de monumentale inventaris van 
    &lt;em&gt;Het archief van het kasteel Rechteren&lt;/em&gt;

    (1941), door hem samengesteld in samenwerking met de toenmalige
    rijksarchivaris van de Tweede Afdeling, jhr. D.P.M.
    Graswinckel.&lt;/p&gt;
&lt;p&gt;Begin 1946 keerde Hardenberg - inmiddels echtgenoot en vader
    - naar Den Haag terug als rijksarchivaris van de Eerste
    Afdeling. Zeven jaar later, op 1 november 1953, volgde hij
    Graswinckel op als algemeen rijksarchivaris. Evenals zijn
    voorganger richtte Hardenberg zijn beleid op de bevordering van
    samenwerking met de archiefvormende instanties: de
    rijksregistratuur. Van 1953 tot 1966 moest hij zijn functie
    onder moeilijke omstandigheden vervullen, omdat de
    Rijksoverheid te weinig financi&amp;euml;le middelen ter
    beschikking stelde. De materi&amp;euml;le en personele
    infrastructuur van de Rijksarchiefdienst was niet voldoende om
    de toevloed van archiefstukken en de toenemende belangstelling
    van het publiek op te vangen.&lt;/p&gt;
&lt;p&gt;Hardenberg bleef daarbij niet langs de zijlijn staan. Hij
    stimuleerde de heroprichting van de Rijksarchiefschool voor de
    opleiding van toekomstige archivarissen. Tijdens zijn
    ambtsperiode, in 1962, kwam de nieuwe Archiefwet tot stand.
    Nieuwbouw voor het Algemeen Rijksarchief werd door hem
    voorbereid. Hardenberg vervulde bestuursfuncties in de
    International Council of Archives van de UNESCO en nam het
    initiatief tot de uitgave in 1964 van een internationaal erkend
    
    &lt;em&gt;Lexicon of archive terminology&lt;/em&gt;

    . Ongetwijfeld werden hem dergelijke functies vergemakkelijkt
    door zijn kosmopolitische instelling en zijn grote voorliefde
    voor de Franse taal en cultuur, hetgeen ook blijkt uit het feit
    dat hij een trouw lidmaat was van de &amp;eacute;glise Wallonne in
    Den Haag.&lt;/p&gt;
&lt;p&gt;Hardenberg publiceerde niet alleen archiefinventarissen en
    artikelen in vaktijdschriften over aspecten van archiefbeheer
    en -organisatie. Hij had ook een voorliefde voor de
    geschiedenis en heeft met vele artikelen en boeken bijgedragen
    aan de geschiedschrijving van Nederland en Belgi&amp;euml;. Zijn
    oeuvre blijkt bij nadere beschouwing minder disparaat dan het
    op het eerste gezicht lijkt. De inventarisatie van de
    familiepapieren-VerHuell zette als het ware de toon: militaire
    geschiedenis in de Napoleontische periode. Het biografische
    genre boeide hem buitengewoon. Vele meer of minder bekende
    vrouwen en mannen, meestal met een connectie met Frankrijk,
    zijn door hem treffend geschetst op basis van nieuw ontdekt
    archiefmateriaal, zoals in 
    &lt;em&gt;Etta Palm. Een Hollandse Parisienne 1743-1799&lt;/em&gt;

    uit 1962. Hardenbergs belangstelling voor het militaire aspect
    in de geschiedenis vindt men steeds terug: van zijn knappe
    synthese 
    &lt;em&gt;De Nederlanden en de Kruistochten&lt;/em&gt;

    , in 1941 verschenen in de bekende Patria-serie, tot studies
    over de Romeinse heerwegen of het slot Loevestein.&lt;/p&gt;
&lt;p&gt;Groot is het aantal bijdragen van Hardenberg aan de lokale
    en regionale geschiedenis geweest, in het bijzonder van Limburg
    en Den Haag en omstreken. Het zijn alle gedegen, goed
    gedocumenteerde studies, die diepgaande kennis van de
    prehistorie en middeleeuwse geschiedenis verraden. Een
    voorliefde had Hardenberg voor de toponymie en
    nederzettingsgeschiedenis. In zijn studie over 'De villa Elst
    en het castrum aldaar' (in 
    &lt;em&gt;Nederlandsch Archievenblad&lt;/em&gt;

    50 (1945/1946) 31-46) pleitte hij ervoor dat ook in Nederland
    de bewonings- of vestigingsgeschiedenis zou worden beoefend in
    samenwerking met prehistorici.&lt;/p&gt;
&lt;p&gt;Op 1 september 1966 nam Hardenberg afscheid als algemeen
    rijksarchivaris. Dat was aan de vooravond van een
    crisisuitbarsting in het Nederlandse archiefwezen, die tot een
    ruimere financiering en daardoor sterke uitbreiding van dit
    archiefwezen zou leiden. Zelf was Hardenberg nog onder
    benauwende en bekrompen omstandigheden algemeen rijksarchivaris
    geweest, maar hij had zich als zodanig - ook in talrijke
    bestuursfuncties op maatschappelijk en cultureel terrein - zo
    goed mogelijk geweerd. Daarbij was Hardenberg voor zichzelf en
    anderen niet steeds een gemakkelijk man geweest. Als chef was
    hij streng en afstandelijk, maar betrouwbaar. De kloof die
    ambtelijk rangverschil in die tijd tussen hem en zijn collega's
    schiep, wisten maar weinigen te overbruggen. Hoezeer Hardenberg
    liefde voor zijn vak koesterde, bleek intussen ook na zijn
    pensionering: tot zijn overlijden - tijdens een familiebezoek
    aan zijn dochter in Belgi&amp;euml; - heeft hij zijn publicistische
    arbeid onvermoeibaar voortgezet.&lt;/p&gt;
&lt;p&gt;
  &lt;a href='agedeelte'&gt;A: &lt;/a&gt;Archief-H. Hardenberg (1949-1966) in de Tweede
  Afdeling van het Algemeen Rijksarchief te
  's-Gravenhage.&lt;/p&gt;
&lt;p&gt;
  &lt;a href='pgedeelte'&gt;P: &lt;/a&gt;B. van 't Hoff, Chronologische lijst van publicaties van mr.
    H. Hardenberg, 1931-1965 [Interne uitgave ARA]
    (['s-Gravenhage,] 1966); J.J.H. de Vries, 'Chronologische lijst
    van publicaties van mr. H. Hardenberg, 1966-1976', in 
    &lt;em&gt;Nederlands Archievenblad&lt;/em&gt;

    80 (1976) 107-108. Hieraan kunnen o.a. worden toegevoegd:
    'Hardenberg', in 
    &lt;em&gt;Nederland's Patriciaat&lt;/em&gt;

    53 (1967) 118-136; 
    &lt;em&gt;Oostduin en de graven Van Bylandt. Geschiedenis van een
    Haagse woonwijk&lt;/em&gt;

    ('s-Gravenhage, 1971); 'Piershil en zijn ambachtsheren', in 
    &lt;em&gt;Holland, regionaal-historisch tijdschrift&lt;/em&gt;

    8 (1976) 49-61; 
    &lt;em&gt;Halen ... zakken. Verhalen over artiesten en toneelleven van
    vroeger&lt;/em&gt;

    ('s-Gravenhage, 1976); 
    &lt;em&gt;Liefde in de Pruikentijd. Romantische verhalen uit oude
    papieren&lt;/em&gt;

    ('s-Gravenhage, 1976).&lt;/p&gt;
&lt;p&gt;
  &lt;a href='lgedeelte'&gt;L: &lt;/a&gt;Behalve necrologie&amp;euml;n o.a. door A.E.M. Ribberink,
  in 
  &lt;em&gt;Nederlands Archievenblad&lt;/em&gt;

  80 (1976) 101-106; C.C. van Valkenburg, in 
  &lt;em&gt;Jaarboek van het Centraal Bureau voor Genealogie&lt;/em&gt;

  30 (1976) 3-4; J. Fox, in 
  &lt;em&gt;Die Haghe. Jaarboek 1977&lt;/em&gt;

  (1977) 220-223; M.[K.J.] S[meets], in 
  &lt;em&gt;De Maasgouw&lt;/em&gt;

  95 (1976) 76-77: W.J. Formsma, 'Bij het afscheid van mr. H.
  Hardenberg als algemeen rijksarchivaris', in 
  &lt;em&gt;Spiegel Historiael&lt;/em&gt;

  1 (1966) 125.&lt;/p&gt;

&lt;p&gt;
&lt;a href=&amp;quot;igedeelte&amp;quot;&gt;I: &lt;/a&gt;&lt;em&gt;Die Haghe. Jaarboek 1977&lt;/em&gt;

  (1977) 221 [Foto: Jaap Schoen].&lt;/p&gt;



&lt;p&gt;A.H. Huussen jr.&lt;/p&gt; 
&lt;dtml-var bwn_footer&gt;</text>
  </biography>
</biodes>

