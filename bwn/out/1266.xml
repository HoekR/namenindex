<biodes version="1.0">
  <fileDesc>
    <title>Mook, Hubertus Johannes van (1894-1965)</title>
    <ref target="http://resources.huygens.knaw.nl/bwn1880-2000/lemmata/bwn1/mook"/>
    <publisher>
      <name>Biografisch Woordenboek van Nederland:1880-2000</name>
      <ref target="http://resources.huygens.knaw.nl/bwn1880-2000"/>
    </publisher>
  </fileDesc>
  <person>
    <idno type="id">mook</idno>
    <persName><name type="geslachtsnaam">Mook</name>, Hubertus Johannes van</persName>
    <sex value="1"/>
    <event type="birth" when="1894"/>
    <event type="death" when="1965"/>
    <state type="occupation">minister</state>
    <state type="occupation">gouverneur-generaal</state>
  </person>
  <biography>
    <graphic url="http://resources.huygens.knaw.nl/bwn1880-2000/lemmata/bwn1/images/images/MOOK.jpg"/>
    <text>&lt;dtml-var bwn_header&gt;
 &lt;p class='genealogie'&gt;
  &lt;strong&gt;Mook, Hubertus Johannes van&lt;/strong&gt;, bewindsman in Nederlandsch-Indi&amp;euml; (Semarang 30-5-1894 -L' Isle-sur-la-Sorgue (FR.) 10-5-1965).

Zoon van Mattheus Adrianus Antonius van Mook, inspecteur L.O. en
wethouder van Soerabaja, en Cornelia Rensina Bouwman. Gehuwd op
6-7-1918 met Alberta Diederika Maureau. Uit dit huwelijk werden 1 zoon
en 1 dochter geboren.

&lt;img src=&amp;quot;images/MOOK.jpg&amp;quot; align=&amp;quot;right&amp;quot; BORDER=&amp;quot;0&amp;quot; alt=&amp;quot;afbeelding van Mook, Hubertus Johannes van&amp;quot; class=&amp;quot;bwnimg&amp;quot;&gt;



&lt;/p&gt;
&lt;p&gt;Van Mooks ouders, uit Nederland afkomstig, waren na hun huwelijk (
1893) naar Indi&amp;euml; vertrokken. Hij groeide op in een onkerkelijk
milieu (zijn vader was van huis uit rooms-katholiek, maar had zich van
de kerk gedistantieerd), volgde na zijn L.O. de HBS te Soerabaja en
deed in 1912 staatsexamen HBS met aanvullend staatsexamen Latijn en
Grieks om in Nederland, eerst te Amsterdam en later te Delft chemie te
kunnen studeren. Omdat hij een veelzijdige belangstelling, een
gemakkelijk en snel opnemingsvermogen en een uitgesproken drang naar
activiteit had, kon de studie hem echter niet boeien en hij stortte
zich in het studentenleven. Zo was hij o.a. lid van het Indonesisch
Verbond van Studeerenden. In 1914 meldde hij zich als vrijwilliger voor
het Nederlandse leger aan. Twee jaar later echter ging hij in Leiden
Indologie studeren, waarbij de diepe verbondenheid met zijn
geboorteland beter tot haar recht kon komen, zodat hij in voor hem
geschikter vaarwater geraakte.&lt;/p&gt;
&lt;p&gt;In 1918 deed hij eindexamen voor de Nederlandsch-Indische
administratieve dienst en werd weldra benoemd tot controleur in zijn
geboortestad Semarang. Bij de regeling van de voedseldistributie toonde
hij in die functie voor het eerst zijn bekwaamheid en doortastendheid.
In 1921 werd hij bevorderd tot raadsman in agrarische aangelegenheden
van de sultan te Djokjakarta. Toch had hij nog promotieplannen bij C.
van Vollenhoven in Leiden, en in verband daarmee vertrok hij met
studieverlof in 1925 opnieuw naar Nederland. Hij legde zich toe op
Indisch recht, maar door tal van versnipperde activiteiten kwam zijn
dissertatie niet van de grond. Drie jaar later teruggekeerd in
Indi&amp;euml;, werd hij tot assistent-resident van politie te Batavia
benoemd.&lt;/p&gt;
&lt;p&gt;Van Mook trok spoedig de aandacht door zijn werkkracht en
deskundigheid, met name in economische zaken, en nadat hij referendaris
bij het Bureau van Bestuurshervorming was geweest, benoemde de
gouverneur-generaal De Graeff hem in 1931 tot lid van de Volksraad. De
jonge ambtenaar maakte naam in gouvernementele kringen, niet alleen als
zeer capabel bestuurder, maar ook als een uitgesproken vooruitstrevende
geest. Dit laatste vooral door zijn publikaties in het maandblad 
&lt;em&gt;Koloniale Studi&amp;euml;n&lt;/em&gt;

en in 
&lt;em&gt;De Stuw. Orgaan der vereeniging tot bevordering van de
maatschappelijke en staatkundige ontwikkeling van
Nederlandsch-Indi&amp;euml;.&lt;/em&gt;

Dit blad, in de jaren dertig symbool en verzamelplaats van de
progressieve elementen in Nederlands-Indi&amp;euml;, werd ergo heftig
bestreden door rechtse en behoudende kringen, die zich tegen een
grotere inbreng van de Indonesische bevolking verzetten. Hier vond Van
Mook o.a. in de latere ministers J.H.A. Logemann en J.A. Jonkman
geestverwanten. In Nederland hadden de vooruitstrevende, uit de
ethische politieke richting resulterende opvattingen in de Leidse
Indologie hun tehuis gevonden, waartegen zich de behoudende Utrechtse
richting van F.C. Gerretson keerde, die daarom ook de Stuwgroep
kritiseerde. De leden hiervan stond destijds al als ver einddoel een
ten aanzien van Nederland zelfstandig Indonesi&amp;euml; voor ogen,
weliswaar uitgesproken federatief van structuur en uiteraard met
Nederland in een gemenebest hecht verbonden. Ook Van Mook was aanhanger
van een beleid dat erop gericht was om de Indonesische bevolking rijp
te maken voor deelneming aan de regering en geleidelijke losmaking van
de Nederlandse bevoogding. De kleine gezagscrisis rond de Zeven
Provinci&amp;euml;n in 1933 en vooral de depressie versterkten echter de
behoudende stroming. Zowel Colijn in Nederland als G.G. De Jonge in
Indi&amp;euml; werden gezien als exponent van een harde lijn van
gezagshandhaving, die niets van progressieve hervormingen moest hebben.
Uiteraard stond de nieuwe G.G. afwijzend tegenover Van Mooks
idee&amp;euml;n en de denkbeelden van de Stuwgroep. Hij verzette zich
daarom tegen een hoogleraarschap van Van Mook als opvolger van Logemann
aan de Rechtshoogeschool in 1933 en benoemde hem tot hoofdambtenaar bij
het Bureau voor Economische Zaken, in de hoop dat een volle dagtaak hem
geen tijd meer voor het propageren van zijn denkbeelden zou laten. In
1936 vervulde hij zijn eerste diplomatieke missie als leider van de
Nederlandsch-Indische delegatie op een internationaal congres in
Californi&amp;euml;. Een jaar later werd Van Mook al directeur van het
departement van Economische Zaken; een teken dat hij zich als expert
onmisbaar had gemaakt. In die nieuwe functie toonde hij zich een
energiek en taai behartiger van de Nederlandsch-Indische economische
belangen, waardoor hij herhaaldelijk tegenover Den Haag en
ondernemerskringen kwam te staan. Als typisch bestuursambtenaar met een
uitgesproken organisatorisch gerichte en praktische instelling had hij
geen affiniteit tot de politieke partijen en werd dan ook nooit
partijlid, al stond hij als lid van de Stuwgroep het dichtst bij de
links-liberale stromingen. De Jonges opvolger als G.G., Tjarda van
Starkenborgh Stachouwer, had, niettegenstaande zijn conservatieve
opvattingen, duidelijk meer waardering voor Van Mook en droeg tot zijn
verdere promotie bij. Zo speelde Van Mook een voorname rol bij de
onderhandelingen met Japan in 1938, waarbij in de zogenaamde Van
Mook-Kotani-overeenkomst de positie van de Nederlandse kooplieden
geregeld werd. Na de bezetting van Nederland in mei 1940 was het ook
bovenal aan hem te danken, dat de economische situatie in
Nederlandsch-Indi&amp;euml; niet verslechterde. De Japanners nl. eisten
vrije toegang voor hun produkten en ondernemingen en kwamen met
verschillende andere hoge eisen, maar Van Mook wist als buitengewoon
gevolmachtigd minister, volledig gesteund door de G.G., in taaie
langdurige onderhandelingen van september 1940 tot juni 1941 met succes
de Japanse wensen af te ketsen en te verhinderen dat de Archipel
economisch volledig van het keizerrijk afhankelijk zou worden, hetgeen
Van Mooks aanzien en populariteit alom zeer verhoogde.&lt;/p&gt;
&lt;p&gt;Op 20 november 1941 werd hij tot minister van Koloni&amp;euml;n benoemd
in het kabinet-Gerbrandy, maar hij bleef nog in Indonesi&amp;euml; en zijn
functie werd door de minister-president tot 21 februari 1942
waargenomen. Inmiddels was hij na Pearl Harbor (7 december 1941) en de
oorlogsverklaring van Nederland aan Japan (8 december 1941) op
aandringen van de G.G. met ingang van 1 januari 1942 ook tot
luitenant-G.G. benoemd. In die hoedanigheid trachtte hij tevergeefs tot
nauwere militaire samenwerking met de VS te komen en Washington tot
levering van (reeds gekochte en betaalde) vliegtuigen te bewegen. Toen
in het voorjaar 1942 de capitulatie van de Archipel dreigde, werd hij
door de G.G. met een kleine groep specialisten naar Australi&amp;euml;
gezonden om de Nederlandsch-Indische belangen te behartigen. Op 25 mei
1942 werd hij ontslagen als It.-G.G., nadat die functie bij kb van 6
mei 1942 was opgeheven. Als minister van Koloni&amp;euml;n bezocht hij
opnieuw de VS en andere landen, waar hij contacten met politici en
zakenlieden legde om zijn conceptie van een toekomstig Indonesi&amp;euml;
waarin Nederlanders en Indonesi&amp;euml;rs op gelijke voet zouden leven en
samenwerken, te propageren. Met name in de VS, die principieel tegen
een terugkeer tot de vooroorlogse koloniale verhoudingen gekant waren,
verwierf hij zich zodoende een reputatie die ook in de internationale
pers tot uitdrukking kwam. In de koninklijke rede van 7 december 1942,
die duidelijk ook als tactisch gebaar tegenover de Amerikanen was
bedoeld, vonden Van Mooks denkbeelden voor het eerst officieel een
neerslag, zij het nog uitermate vaag en dubbelzinnig. Maar
zelfstandigheid van Indonesi&amp;euml; en samengaan met Nederland op basis
van vrijwilligheid werden hier niettemin als de uiteindelijke
doelstellingen van de regering aangegeven. Toen de nederlaag van de
asmogendheden zich aftekende, werd Van Mook op 14 september 1944
opnieuw tot It.-G.G. benoemd (dat ambt was bij kb van 23 december 1943
formeel weer ingesteld). Hij behield daarnaast tot 23 februari 1945
zijn ministerportefeuille, al waren zijn bindingen met de
regering-Gerbrandy in Londen daarbij zeer gering. De vrij zelfstandige
beslissingsbevoegdheden die Van Mook in deze uitzonderlijke situatie
ten deel waren gevallen en de diverse functies die hij tegelijkertijd
moest vervullen, beantwoordden overigens zeer zeker zowel aan zijn
uitzonderlijke werkkracht als aan zijn ambities.&lt;/p&gt;
&lt;p&gt;Met de Japanse capitulatie in augustus 1945 begon de meest
dramatische en belangrijke fase van zijn loopbaan. Op 4 oktober 1945
arriveerde hij te Batavia om bij afwezigheid van de G.G. het bestuur op
zich te nemen. Terstond begreep hij dat gezagsherstel, nadat Soekarno
op 17 augustus de Republiek Indonesia had uitgeroepen en de Engelsen
niet met geweld tegen de nationalisten wilden en konden optreden, bij
gebrek aan Nederlandse machtsmiddelen, in de verwarde situatie slechts
mogelijk was door de realiteit van de R.I. binnen Java te aanvaarden en
met de leiders ervan te onderhandelen. Einddoel was voor Van Mook een
federatief zelfstandig Indonesi&amp;euml; in hecht Unieverband en onder de
Nederlandse Kroon. Hiervoor trachtte hij de gematigde vleugel van de
nationalisten te winnen en tegenover de radicalen te sterken. Tevens
wilde hij de buitengewesten, waar de R.I. nog geen vat op had, zo snel
mogelijk als tegenwicht tegen Java organiseren. Hij wist de nieuwe
minister van Koloni&amp;euml;n, Logemann en minister-president W.
Schermerhorn spoedig te overtuigen van de noodzaak van onderhandelingen
alvorens aan enig gezagsherstel te denken viel. Daardoor bleven
spanningen met Den Haag niet uit, waar men aan de ene kant met de
oppositie en de publieke opinie rekening moest houden en aan de andere
kant minder inzicht kon hebben in de revolutionaire situatie op de
Archipel. Aangezien Van Starkenborgh zich niet meer met de gang van
zaken kon verenigen en ontslag vroeg, viel aan Van Mook vanzelf de
leiding van het Nederlandse bewind in Indonesi&amp;euml; in handen, waarbij
hij ook het militaire apparaat, ondanks protesten van admiraal C.E.L.
Hellfrich, aan het civiele gezag koppelde. Ook het bestuursapparaat
reorganiseerde hij grondig, door de oude garde, die uit de kampen kwam,
zoveel mogelijk erbuiten te houden, omdat hij van haar conservatieve
opvattingen een verscherping van het conflict vreesde. Hij kreeg nu
doorlopend met alle controversi&amp;euml;le krachten te maken: met de
nationalisten, die door een revolutionaire dynamiek in een chaotische
situatie werden voortgedreven en bovenal herstel van het Nederlandse
gezag wilden verhinderen en de onafhankelijkheid eisten; met de diverse
minderheden in Indonesi&amp;euml;, die weer eigen verlangens hadden; met de
Engelsen, die het militaire gezag uitoefenden, maar elke oplossing
prefereerden boven een conflict dat hen tot interventie zou kunnen
dwingen; met Den Haag, waar men niet al te zeer vooruit kon lopen op de
stemming en wil van partijen en publieke opinie, die in Soekarno C.S.
verraders en Japanse knechten zagen en pas na volledig gezagsherstel
met de gematigde groep wilden onderhandelen; en met een wereldopinie,
die Nederland, niet ten onrechte, van paternalisme beschuldigde.&lt;/p&gt;
&lt;p&gt;In het kruisvuur van al deze krachten zou Van Mook zonder
machtsmiddelen bijna driejaar lang vindingrijk, onvermoeid en met alle
tactische souplesse taai aan zijn einddoel vasthoudend, blijven
onderhandelen. Van alle betrokkenen was hij zonder twijfel degene met
de grootste kennis van zaken, het meeste overzicht, het snelste
reactievermogen, al schommelde ook hij en werd ook hij telkens
gedwongen de bakens te verzetten. Zijn tactiek was herstel van orde via
onderhandelingen en in samenwerking met de gematigde nationalisten, die
in S. Sjahrir hun belangrijkste exponent vonden. Hij was er altijd op
uit dit ordeherstel als een gemeenschappelijke zaak van alle partijen
te propageren, rekening houdend met Nederlands militaire en economische
zwakte en zijn politieke ge&amp;iuml;soleerdheid. Toch was Van Mook niet
principieel afkerig van gewapend ingrijpen, maar dan niet alleen om het
Nederlandse gezag eenzijdig te herstellen, doch om een totale
ontbinding ook bij de nationalisten te verhinderen, die de
radicaal-revolutionaire elementen in de kaart zou spelen. Daarnaast
trachtte hij tegen te gaan dat het toekomstige zelfstandige
Indonesi&amp;euml; een soort gecentraliseerde Groot-Javaanse staat zou
worden. De eigenmachtigheid waarmee hij herhaaldelijk opereerde en die
de regering dan in een moeilijk parket bracht, voor faits accomplis
stelde, vloeide deels voort uit de snel wisselende situatie en de
verlate reacties van Den Haag, waardoor kansen onbenut bleven, en was
deels te wijten aan het zelfbewustzijn van de man met de grootste
deskundigheid en ook met een duidelijk roepingsbesef t.a.v.
Indonesi&amp;euml;.&lt;/p&gt;
&lt;p&gt;In Nederland zelf was Van Mook inmiddels fel omstreden en werd hij
in brede kringen als een onbetrouwbare onnationale figuur aangevallen,
die nodeloos door marchanderen en bereidheid tot concessies de
Nederlandse positie had ondermijnd. Deze aantijgingen beschouwde hij,
sedert lang van de Nederlandse verhoudingen vervreemd, als uitvloeisel
van een achtergebleven instelling en wereldvreemdheid. Zij konden hem
niet van zijn koers afbrengen. Bij alle onderhandelingen in de jaren
1945 tot 1948 speelde hij een eminente rol en muntte hij uit door
telkens nieuwe initiatieven: met de nationalisten, met de Engelsen, op
de Hoge Veluwe-conferentie (14-24 april 1946), als voorzitter van de
Malino-conferentie (15-25 juli 1946) en bij parafering van de
ontwerp-overeenkomst te Linggadjati (15 november 1946). Toen er van het
daar gesloten bestand niets terechtkwam, werd hij in juli 1947 door Den
Haag gemachtigd tot de eerste politi&amp;euml;le actie (21 juli-4/5
augustus 1947) die door het ingrijpen van de Veiligheidsraad moest
worden afgebroken. Ook bij de nieuwe onderhandelingen onder supervisie
van de Commissie van Goede Diensten (Belgi&amp;euml;, Australi&amp;euml; en de
VS), was hij, die -anders dan in Nederland - in het buitenland &amp;eacute;n
ook bij de Indonesi&amp;euml;rs een grote reputatie genoot, opnieuw als een
van de voornaamste leden betrokken; onderhandelingen die tot een nieuwe
overeenkomst op het Amerikaanse oorlogsschip Renville (17 januari 1948)
leidden. Een voorlopige federale regering werd gevormd, die op die
basis overleg pleegde te Bandoeng en in Den Haag.&lt;/p&gt;
&lt;p&gt;Toch werd de verhouding tussen Van Mook en de nieuwe regering -
Sassen was Jonkman imiddels opgevolgd en L.J.M. Beel kwam steeds meer
als feitelijke supervisor van de Indische regering naar voren -
moeilijker, en toen Den Haag de zaken zelf meer in de hand wenste te
nemen en aan Van Mooks zo zelfstandige positie daarmee een einde
dreigde te komen, verzocht hij om ontslag, dat hem op 25 oktober 1948
werd verleend. Op 3 november droeg hij het gezag aan Beel over.
Ofschoon nooit officieel, was hij in wezen de laatste landvoogd en werd
hij als zodanig ook gezien.&lt;/p&gt;
&lt;p&gt;Hij verbleef korte tijd in Nederland maar aanvaarde in 1949 een
leerstoel aan de Berkeley-University, Californie. In 1951 trad hij in
dienst van de Verenigde Naties als deskundige voor
Ontwikkelingsgebieden. In 1960 vestigde hij zich in Frankrijk, waar hij
vijf jaar later na een korte ziekte overleed. Hij had in de voorafgaande
jaren nog regelmatig aan het Institute of Social Studies in Den Haag
gedoceerd.&lt;/p&gt;
&lt;p&gt;In tal van artikelen en brochures v&amp;oacute;&amp;oacute;r, tijdens en na de
oorlog heeft Van Mook zijn denkbeelden omtrent Indonesi&amp;euml;
gepropageerd, waarbij hij zich vooral op de Angelsaksische wereld
richtte. In de woelige jaren van de Nederlandse exodus uit
Indonesi&amp;euml; was hij een centrale figuur, wiens dominerend gezag door
alle betrokken partijen werd erkend. Een onderhandelaar met een enorme
taaiheid en vindingrijkheid, maar ook een man met visie en van alle
Nederlanders degene die de meeste greep had op zijn Javaanse
tegenspelers, o.a. door zijn innige verknochtheid met Indonesi&amp;euml;.
Zijn rapporten steken doorgaans met kop en schouders uit boven het
normale ambtelijke peil, &amp;eacute;n wat de zorgvuldige formulering &amp;eacute;n
vooral wat de diepgang van de inhoud aangaat. Hij paarde een katachtige
lenigheid, die voor sommigen iets van opportunisme had, aan een
onverstoorbare vasthoudendheid met betrekking tot zijn doelstellingen.
Daarbij was hij stellig veel te zelfbewust en eerzuchtig om zich te
onderwerpen aan andermans leiding, hetgeen tot de nodige spanningen met
de diverse kabinetten moest voeren. Ofschoon hij ook gezelligheid op
prijs stelde en het vermogen bezat gemakkelijk menselijke contacten te
leggen, had hij voor velen altijd iets ondoorgrondelijks. Onder andere
omstandigheden zou hij een groot landvoogd zijn geworden, die
baanbrekende hervormingen had doorgevoerd. In de chaotische situatie na
'45, met een deels vijandig en nog in de oude koloniale patronen
denkend, maar bovenal volslagen hulpeloos moederland achter zich, kon
hij ten slotte zijn conceptie tegenover het dynamische Indonesische
nationalisme in het tijdperk van algehele dekolonisatie niet
verwezenlijken.&lt;/p&gt;
&lt;p&gt;
  &lt;a href='agedeelte'&gt;A: &lt;/a&gt;Archief-Van Mook in ARA.&lt;/p&gt;
&lt;p&gt;
  &lt;a href='pgedeelte'&gt;P: &lt;/a&gt;Artikelen in 
&lt;em&gt;De Stuw&lt;/em&gt;

en 
&lt;em&gt;Koloniale Studi&amp;euml;n, The Netherlands Indies and Japan. Battle on
paper 1940-1941&lt;/em&gt;

(New York, 1944); 
&lt;em&gt;Nederlandsch-Indi&amp;euml; onder de Japansche bezetting. Zeven
toespraken gehouden over Radio Oranje in den zomer van 1944&lt;/em&gt;

(Londen, 1944); 
&lt;em&gt;Past and Future in The Netherlands-Indies&lt;/em&gt;

(New York, 1945); 
&lt;em&gt;Nederlandsch-Indi&amp;euml; en Japan&lt;/em&gt;

(Londen, 1945); 
&lt;em&gt;Indonesi&amp;euml;, Nederland en de Wereld&lt;/em&gt;

(Amsterdam, 1949); 
&lt;em&gt;The stakes of democracy in South East Asia&lt;/em&gt;

(London, [etc,], 1950); 'Voorwoord', in F. Mansur, 
&lt;em&gt;Onafhankelijkheid als proces&lt;/em&gt;

(Amsterdam, 1965).&lt;/p&gt;
&lt;/p&gt;
&lt;p&gt;
  &lt;a href='lgedeelte'&gt;L: &lt;/a&gt;W.A. van Goudoever, 
&lt;em&gt;Malino maakt historie&lt;/em&gt;

(Batavia, 1946); 
&lt;em&gt;Keesings Historisch Archief&lt;/em&gt;

1948, 7810-7811; C. Smit, 
&lt;em&gt;De Indonesische quaestie&lt;/em&gt;

(Leiden, 1952); D.M.G. Koch, in 
&lt;em&gt;De Nieuwe Stem&lt;/em&gt;

13 (1958) 295-299; C. Smit, 'Het begin van de
Nederlands-Indonesische onderhandelingen en de besprekingen op de Hoge
Veluwe', in 
&lt;em&gt;Internationale Spectator&lt;/em&gt;

15 (1961) 38-48; 
&lt;em&gt;Balans van beleid. . .&lt;/em&gt;

[Onder red. van] H. Baudet en I.J. Brugmans (Assen, 1961); Leslie H.
Palmier, 
&lt;em&gt;Indonesia and the Dutch&lt;/em&gt;

(London, [etc.], 1962); 
&lt;em&gt;Offici&amp;euml;le bescheiden betreffende Nederlands-Indonesische
betrekkingen 1945-1950.&lt;/em&gt;

Uitg.door S.L.van derWal ('s-Gravenhage, 1971-. dln. RGP. Kleine
serie); F.J. F.M. Duynstee en J. Bosmans, 
&lt;em&gt;Het kabinet Schermerhorn-Drees 24 juni 1945-3 juli 1946&lt;/em&gt;

(Assen [enz.], 1977).&lt;/p&gt;
&lt;p&gt;
&lt;a href='igedeelte'&gt;I: &lt;/a&gt;ANP Historisch Fotoarchief, beeldnummer 42991.
&lt;p&gt;
&lt;p&gt;H.W. von der Dunk&lt;/p&gt; 
&lt;dtml-var bwn_footer&gt;</text>
  </biography>
</biodes>

