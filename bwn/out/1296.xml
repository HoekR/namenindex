<biodes version="1.0">
  <fileDesc>
    <title>Nederhorst, Gerard Marinus (1907-1979)</title>
    <ref target="http://resources.huygens.knaw.nl/bwn1880-2000/lemmata/bwn5/nederhorst"/>
    <publisher>
      <name>Biografisch Woordenboek van Nederland:1880-2000</name>
      <ref target="http://resources.huygens.knaw.nl/bwn1880-2000"/>
    </publisher>
  </fileDesc>
  <person>
    <idno type="id">nederhorst</idno>
    <persName><name type="geslachtsnaam">Nederhorst</name>, Gerard Marinus</persName>
    <sex value="1"/>
    <event type="birth" when="1907"/>
    <event type="death" when="1979"/>
    <state type="occupation">politicus</state>
  </person>
  <biography>
    <graphic url="http://resources.huygens.knaw.nl/bwn1880-2000/lemmata/bwn5/images/images/nederhor.jpg"/>
    <text>&lt;dtml-var bwn_header&gt;
 &lt;p class='genealogie'&gt;
  &lt;strong&gt;Nederhorst, Gerard Marinus&lt;/strong&gt;, politicus (Gouda 17-10-1907 - Gouda 28-8-1979). Zoon van Hendrik Jan Nederhorst, aannemer, en Maria Geertruida
  van Vreumingen. Gehuwd op 23-12-1936 met Carolina Pothuis
  (1909-1989). Uit dit huwelijk werden 3 zoons geboren.
  

  
  &lt;/p&gt;
&lt;p&gt;
  &lt;img class='bwnimg' BORDER='0' align='right' src='images/nederhor.jpg' alt='afbeelding van Nederhorst, Gerard Marinus'&gt;Gerard Nederhorst bezocht de HBS in Arnhem en het
    Nederlandsch Lyceum in Den Haag om vervolgens in 1926
    handelswetenschappen te studeren aan de Universiteit van
    Amsterdam; hij werd er lid van het Amsterdamsch
    Studenten-Corps. Politieke belangstelling had Nederhorst van
    huis meegekregen: zijn grootvader was liberaal wethouder van
    Gouda geweest, en ook zijn vader was bestuurslid van de
    liberale Vrijheidsbond. Gerard ging politiek een andere kant
    op. De economische crisis wekte zijn belangstelling voor het
    socialisme, en omstreeks 1931 werd hij lid van de
    Sociaal-Democratische Arbeiderspartij (SDAP). Actief werd hij
    vooral in de Bond van Sociaal-Democratische Studentenclubs;
    vanaf 1933 was hij voorzitter van de afdeling Amsterdam van de
    bond. In deze jaren kwam Nederhorst sterk onder invloed van het
    plansocialisme van socialistische denkers als de Brit H.N.
    Brailsford en de Belg Hendrik de Man. Hij maakte in 1934/1935
    deel uit van de commissie die richtlijnen opstelde voor een
    Plan van de Arbeid, dat in oktober 1935 door een
    gemeenschappelijk congres van SDAP en het Nederlandsch Verbond
    van Vakvereenigingen werd aangenomen.&lt;/p&gt;
&lt;p&gt;In april 1935 deed Nederhorst doctoraalexamen, en het jaar
    daarop werd hij adjunct-directeur van het Wetenschappelijk
    Bureau van de SDAP, dat onder leiding stond van H. Vos. In de
    tweede helft van de jaren dertig publiceerde hij vele artikelen
    over planeconomie en andere economische vraagstukken,
    hoofdzakelijk in het partijmaandblad 
    &lt;em&gt;De Socialistische Gids&lt;/em&gt;

    , later 
    &lt;em&gt;Socialisme en Democratie&lt;/em&gt;

    geheten. Behalve voor het plansocialisme raakte Nederhorst in
    zijn studententijd ook gewonnen voor het antimilitarisme. Zo
    was hij in 1934 betrokken bij de oprichting van het
    linkssocialistische en antimilitaristische tijdschrift 
    &lt;em&gt;Fundament&lt;/em&gt;

    . Aan dit maandblad leverde hij bijdragen over het Plan van de
    Arbeid en over de Amerikaanse 'New Deal'; in 1939 trad hij toe
    tot de redactie.&lt;/p&gt;
&lt;p&gt;Nadat de SDAP in juli 1940 door de Duitsers onder toezicht
    van de NSB'er M.M. Rost van Tonningen was gesteld, kwam er een
    einde aan Nederhorsts functie bij het Wetenschappelijk Bureau.
    Gedurende de rest van de bezettingstijd was hij werkzaam bij
    het Goudse aannemersbedrijf van zijn familie. Daarnaast
    verrichtte hij in de laatste oorlogsjaren wetenschappelijk
    onderzoek voor de Stichting 'Het Bouwwezen'. Na de bevrijding
    was Nederhorst tot eind 1946 secretaris van de nieuwe Stichting
    van de Arbeid. Daarna maakte hij enige tijd deel uit van het
    College van Rijksbemiddelaars.&lt;/p&gt;
&lt;p&gt;In de politiek werd Nederhorst direct na de bevrijding weer
    actief voor de SDAP en vanaf februari 1946 voor de Partij van
    de Arbeid (PvdA). Nog in 1945 werd hij voor de socialisten lid
    van de (nood)gemeenteraad van Gouda; van 1946 tot 1962 was hij
    in de raad voorzitter van de PvdA-fractie. In de landelijke
    parlementaire politiek deed hij zijn intrede toen hij, op 10
    januari 1946, lid van de Tweede Kamer werd. Afgezien van twee
    korte onderbrekingen - van juni tot augustus 1946 en van juli
    tot december 1948 - zou hij daar een kwarteeuw zitting
    hebben.&lt;/p&gt;
&lt;p&gt;Als parlementari&amp;euml;r was Nederhorst, die zich
    voornamelijk op de economische onderwerpen toelegde, deskundig,
    maar niet spectaculair. Van stuntwerk was hij afkerig, maar
    zijn zakelijke redevoeringen oefenden vaak invloed uit. Zo was
    de eerste industrialisatienota van de minister van Economische
    Zaken J.R.M. van den Brink (1948-1952) het resultaat van een
    door Nederhorst in de Kamer gedane suggestie. Met partijgenoten
    als jhr. M. van der Goes van Naters en S.L. Mansholt behoorde
    Nederhorst tot de overtuigde voorstanders van een verenigd
    Europa. Vanaf 1952 combineerde hij zijn Kamerzetel met het
    lidmaatschap van de Europese parlementaire organen: eerst van
    1952 tot 1958 van de Raadgevende Vergadering van de Europese
    Gemeenschap voor Kolen en Staal, daarna van 1958 tot 1965 van
    het Europese Parlement.&lt;/p&gt;
&lt;p&gt;In de eerste jaren van zijn Kamerlidmaatschap stond
    Nederhorst in de Indonesische kwestie enige malen tegenover het
    beleid van de regering en de PvdA-meerderheid die haar steunde.
    In het debat naar aanleiding van het begin van de eerste
    politi&amp;euml;le actie, op 23 juli 1947, uitte hij als zijn
    persoonlijke mening dat men de voorkeur had moeten blijven
    geven aan overleg boven geweld; hij wilde echter geen steun
    geven aan een communistische motie van afkeuring. In november
    1947 behoorde hij met onder anderen J. Barents, F.J. Goedhart,
    J. de Kadt, J.M. den Uyl - de zogeheten Nova-Zemblagroep in de
    PvdA - tot de auteurs van de brochure 
    &lt;em&gt;Linggadjati, militaire actie: wat nu?&lt;/em&gt;

    , waarin het militaire optreden werd afgekeurd. Na het begin
    van de tweede politi&amp;euml;le actie, in december 1948, was
    Nederhorst &amp;eacute;&amp;eacute;n van de zes oppositionelen binnen de
    PvdA-fractie die hun afwijkende standpunt via de
    fractievoorzitter in het Kamerdebat kenbaar maakten.&lt;/p&gt;
&lt;p&gt;Nederhorsts standpunt in de Indonesische kwestie ligt in de
    lijn van het antimilitarisme uit zijn jeugdjaren, waarmee hij
    overigens na 1945 leek te hebben gebroken. Zo behoorde hij in
    de jaren vijftig in zijn fractie niet tot de kleine groep
    'atoompacifisten'. Later verdedigde hij tegenover 'Nieuw Links'
    de noodzaak van de Noord-Atlantische Verdragsorganisatie en het
    Nederlandse lidmaatschap daarvan.&lt;/p&gt;
&lt;p&gt;Toen op 14 april 1965 het kabinet-Cals aantrad, werd
    Nederhorst fractievoorzitter van de PvdA als opvolger van A.
    Vondeling, de nieuwe minister van Financi&amp;euml;n. Een
    duidelijke leidersfiguur ontbrak op dat moment in de fractie,
    en onder die omstandigheden leek Nederhorst, met zijn alom
    erkende deskundigheid en zijn soepele karakter, nog de beste
    keuze. Het fractievoorzitterschap zou echter de moeilijkste
    periode uit zijn politieke loopbaan worden. Van begin af aan
    moest hij het kabinet verdedigen zowel tegenover een zeer
    kritische fractie van de Katholieke Volkspartij (KVP) als
    tegenover een groot deel van de eigen partijgenoten.&lt;/p&gt;
&lt;p&gt;Het voorgenomen huwelijk van prinses Beatrix met Claus von
    Amsberg gaf aanleiding tot een incident dat Nederhorsts naam in
    de parlementaire geschiedenis heeft vereeuwigd. Aan niet minder
    dan 73 kritische partijgenoten had Nederhorst een persoonlijke
    brief geschreven, waarin hij uiteenzette waarom hij eigenlijk
    tegen het huwelijk gekant was, maar niettemin - met de
    fractiemeerderheid - voor het goedkeuringswetsontwerp zou
    stemmen. De 'vertrouwelijke' brief werd op 25 oktober 1965 in
    het dagblad 
    &lt;em&gt;Het Parool&lt;/em&gt;

    gepubliceerd en leidde tot grote commotie, vooral vanwege de
    openhartige en ondiplomatieke termen waarin met name prinses
    Beatrix gekritiseerd werd: 'Beatrix staat volledig vreemd
    tegenover de harde eisen, die het koningschap stelt'. Ook
    bevatte de brief laatdunkende opmerkingen over de KVP-politici
    J.E. de Quay - 'die n.b. vrijwillig het op een akkoordje met de
    Duitsers en de NSB wilde gooien' - en J.M.A.H. Luns. Deze deden
    de verhouding tussen de regeringspartijen PvdA en KVP geen
    goed. In het Kamerdebat van 10 november 1965 zei Nederhorst dat
    de brief nooit voor publicatie bedoeld was geweest, maar dat
    zij zijn mening 'in de kern' weergaf.&lt;/p&gt;
&lt;p&gt;Nadat in oktober 1966 het kabinet-Cals door de KVP ten val
    gebracht was, kwam het einde van Nederhorsts
    fractievoorzitterschap in zicht. Bij de verkiezingen van begin
    1967 was niet hij lijstaanvoerder van de PvdA, maar de 'coming
    man' Den Uyl, die het als minister van Economische Zaken goed
    had gedaan. In de nieuwgekozen Tweede Kamer droeg Nederhorst
    dan ook op 22 februari de fractieleiding aan Den Uyl over, wat
    hem waarschijnlijk weinig spijt heeft bezorgd, te minder omdat
    hij tot eerste ondervoorzitter van de Kamer werd gekozen. Deze
    functie heeft hij vier jaar bekleed. Bij de verkiezingen van
    1971 was hij niet langer kandidaat, en op 8 mei 1971 eindigde
    derhalve zijn lidmaatschap van de Tweede Kamer.&lt;/p&gt;
&lt;p&gt;Drie dagen later werd Nederhorst lid van de Eerste Kamer,
    wat hij tot 7 juni 1977 is gebleven. Van de heftige discussies
    waaraan de PvdA in heel de periode 1965-1977 intern onderhevig
    was, had Nederhorst zich vanaf het einde van zijn
    fractievoorzitterschap al opvallend afzijdig gehouden. Als
    Eerste-Kamerlid kon hij deze houding zonder veel moeite
    volhouden, te meer daar hij, als vertegenwoordiger van zijn
    fractie in de Parlementaire Vergadering van de Raad van Europa
    en van de West-Europese Unie en in de Noord-Atlantische
    Assemblee - evenals in de jaren 1952-1965 - weer vaak in het
    buitenland verbleef.&lt;/p&gt;
&lt;p&gt;Nederhorsts ruim dertigjarige loopbaan in de landspolitiek
    wordt gekenmerkt door een grote mate van bestendigheid en
    soliditeit, vrijwel zonder spectaculaire hoogte- en
    dieptepunten. Men zou het dan ook ironie der geschiedenis
    kunnen noemen dat zijn naam vooral voortleeft door de enige
    gebeurtenis die hem ooit voorwerp van heftige kritiek heeft
    gemaakt, namelijk zijn brief van oktober 1965. Nederhorst was
    een evenwichtige persoonlijkheid, wiens kracht lag in zakelijke
    deskundigheid. Aan heftige politieke discussies nam hij
    nauwelijks deel. Een theoreticus was hij niet, en zijn vrij
    talrijke publicaties - geen boeken, alleen artikelen -
    behandelen als regel concrete economische en Europese
    vraagstukken. Als mens was hij rustig en zelfverzekerd in zijn
    optreden en sober van levenswijze. Zijn ontspanning zocht
    Nederhorst vooral in roeien, zeilen en zwemmen, sporten die hij
    tot op gevorderde leeftijd enthousiast beoefende. Hij overleed
    op 71-jarige leeftijd in zijn geboorteplaats Gouda, de stad
    waarvan hij sinds 1977 ereburger was.&lt;/p&gt;
&lt;p&gt;
  &lt;a href='pgedeelte'&gt;P: &lt;/a&gt;Behalve talrijke artikelen: ' ''Het moet, het kan, op voor
    het Plan'' (1935)', in 
    &lt;em&gt;Van brede visie tot smalle marge. Acht prominente
    socialisten over de SDAP en de PvdA&lt;/em&gt;

    . Onder red. van Jan Bank en Stef Temming (Alphen aan den Rijn
    1981) 33-55; [samen met B.W. Schaper,] 
    &lt;em&gt;Vrede in Europa? Een studie over internationale
    vredespolitiek&lt;/em&gt;

    (Amsterdam 1939); 'Het Plan van de Arbeid', in 
    &lt;em&gt;Het eerste Jaarboek voor het Democratisch Socialisme&lt;/em&gt;

    (Amsterdam 1979) 109-136; 'Document: de brief van Nederhorst
    aan de vergetelheid ontrukt' [Geannoteerde tekst van de brief
    van oktober 1965], in 
    &lt;em&gt;Vrij Nederland&lt;/em&gt;

    , 8-9-1979.&lt;/p&gt;
&lt;p&gt;
  &lt;a href='lgedeelte'&gt;L: &lt;/a&gt;Behalve herdenkingsartikelen op 29-8-1979 o.a. in 
  &lt;em&gt;NRC Handelsblad&lt;/em&gt;

  en 
  &lt;em&gt;de Volkskrant&lt;/em&gt;

  : F. van der Molen, 
  &lt;em&gt;Wie is wie in de 2e Kamer&lt;/em&gt;

  (Amsterdam z.j.); 
  &lt;em&gt;Dr. Jelle Zijlstra. Gesprekken en geschriften&lt;/em&gt;

  . Samengest. door G. Puchinger (Naarden 1978); lemma door G.
  Voerman, in 
  &lt;em&gt;Biografisch Woordenboek van het Socialisme en de
  Arbeidersbeweging in Nederland&lt;/em&gt;

  III (Amsterdam 1988) 151-155; Jelle Zijlstra, 
  &lt;em&gt;Per slot van rekening. Memoires&lt;/em&gt;

  (Amsterdam [etc.] 1992); 
  &lt;em&gt;Honderd jaar sociaal-democratie in Nederland, 1894-1994&lt;/em&gt;

  . Onder red. van Maarten Brinkman [e.a.] (Amsterdam
  1994).&lt;/p&gt;
&lt;p&gt;
  &lt;a href='igedeelte'&gt;I: &lt;/a&gt;
  &lt;em&gt;Vrij Nederland&lt;/em&gt;

  , 8-9-1979, p. 13 [Nederhorst in 1956].&lt;/p&gt;
&lt;p&gt;A.A. de Jonge&lt;/p&gt; 
&lt;dtml-var bwn_footer&gt;</text>
  </biography>
</biodes>

