<biodes version="1.0">
  <fileDesc>
    <title>Dirks, Judoca Catharina (1866-1900)</title>
    <ref target="http://resources.huygens.knaw.nl/bwn1880-2000/lemmata/bwn5/dirks"/>
    <publisher>
      <name>Biografisch Woordenboek van Nederland:1880-2000</name>
      <ref target="http://resources.huygens.knaw.nl/bwn1880-2000"/>
    </publisher>
  </fileDesc>
  <person>
    <idno type="id">dirks</idno>
    <persName><name type="geslachtsnaam">Dirks</name>, Judoca Catharina</persName>
    <sex value="2"/>
    <event type="birth" when="1866"/>
    <event type="death" when="1900"/>
    <state type="occupation">r.k. religieuze</state>
  </person>
  <biography>
    <graphic url="http://resources.huygens.knaw.nl/bwn1880-2000/lemmata/bwn5/images/images/dirks.jpg"/>
    <text>&lt;dtml-var bwn_header&gt;
 &lt;p class='genealogie'&gt;
  &lt;strong&gt;Dirks, Judoca Catharina&lt;/strong&gt;, (bekend onder de naam &lt;b&gt;Kaatje Dierkx&lt;/b&gt;; kloosternaam: &lt;b&gt;Marie Adolphine&lt;/b&gt;), rooms-katholiek religieuze en missiezuster 
  (Ossendrecht (N.Br.) 3-3-1866 - Tai-yuan-foe (China) 9-7-1900). Dochter van Petrus Johannes Dirks, broodbakker, en Judoca
  Carolina Withaegs, tapster.
  

  

  

  
  &lt;/p&gt;
&lt;p&gt;
  &lt;img class='bwnimg' BORDER='0' align='right' src='images/dirks.jpg' alt='afbeelding van Dirks, Judoca Catharina'&gt;Al onmiddellijk bij haar geboorte kwamen er door enkele niet
    te verklaren slordigheden van haar vader verwarring en
    onzekerheid in het leven van Kaatje Dirks. Terwijl zij in haar
    geboorteakte staat geregistreerd als 'Judoca Catharina', werd
    zij met de voornamen 'Anna Catharina' in de doopboeken
    ingeschreven. Nog meer problemen volgden drie jaar later.
    Volgens een overlijdensakte van 24 oktober 1869 kwam vader
    Dirks, vergezeld van zijn buurman als getuige, op het
    gemeentehuis van Ossendrecht aangifte doen van het overlijden
    van zijn drie jaar oude dochtertje Judoca Catharina. Achteraf
    bleek niet Kaatje, maar een jonger zusje gestorven te zijn.
    Deze ambtelijke vergissing werd nooit gecorrigeerd in de
    registers van de burgerlijke stand.&lt;/p&gt;
&lt;p&gt;Veel geluk mocht Kaatje Dirks als kleuter niet beleven. In
    1869 verloor zij naast het genoemde zusje ook nog een broertje.
    Haar moeder, die uit een eerder huwelijk drie dochtertjes en
    een zoontje had, stierf in juni 1871, als slachtoffer van een
    pokkenepidemie, met haar pasgeboren baby in het kraambed.
    Mogelijk omdat hij zichzelf niet in staat achtte zijn twee
    overgebleven eigen dochtertjes en de vier stiefkinderen op te
    voeden, vertrok vader Dirks in april 1872 met de noorderzon
    naar Brussel. De stiefkinderen werden ondergebracht bij familie
    van moederskant. Grootmoeder Dirks ontfermde zich over Kaatje
    en haar vier jaar jongere zusje Betje. Later nam een tante van
    vaderskant de zorg voor Betje over, terwijl Kaatje in huis kwam
    bij een eenvoudig arbeidersgezin, waarmee geen familieband
    bestond.&lt;/p&gt;
&lt;p&gt;Op zesjarige leeftijd werd Kaatje Dirks naar de lagere
    school voor meisjes gestuurd die de zusters Franciscanessen van
    Oudenbosch in 1847 in Ossendrecht hadden opgericht. Hier toonde
    zij zich een levenslustig en leergierig meisje, dat graag
    haantje-de-voorste was, maar ook met toewijding haar religieuze
    plichten vervulde. Op haar twaalfde jaar moest Kaatje gaan
    werken. Zij kwam terecht in het 'pakkot': de plaatselijke
    benaming voor de inpakafdeling van een van de cichoreifabrieken
    die het dorp rijk was. Ondertussen hield zij wel contact met de
    zusters Franciscanessen door op zondag bij hen
    vormingscursussen te volgen.&lt;/p&gt;
&lt;p&gt;Het geestelijke en culturele niveau van een 'pakkot' was
    evenwel omgekeerd evenredig aan datgene wat de zusters Kaatje
    Dirks probeerden bij te brengen. Verwanten en vrienden die het
    goed met haar voor hadden - vooral met de schoonfamilie van
    haar twee halfzusters had zij een bijzondere band - zorgden er
    daarom voor dat zij in november 1884, achttien jaar oud, als
    dienstbode bij een welgestelde familie net over de grens in
    Antwerpen kon gaan werken. Een dergelijke betrekking gold als
    een uitstekende gelegenheid voor de vorming en ontwikkeling van
    jonge vrouwen van geringe komaf.&lt;/p&gt;
&lt;p&gt;Vanuit Antwerpen bleef Kaatje Dirks contact houden met
    Ossendrecht. Zij deed dat zowel door brieven aan haar
    halfzusters en aan de Franciscanessen als door geregelde
    bezoeken. Wanneer zij naar haar geboorteplaats kwam, werden de
    zusters van het schooltje nooit vergeten. Altijd bracht zij
    lesmateriaal en lekkernijen uit Antwerpen mee. Het wel en wee
    van haar verwanten bleef zij nauwlettend in de gaten houden.
    Toen haar zuster Betje in Ossendrecht het verkeerde pad dreigde
    op te gaan, greep Kaatje Dirks onmiddellijk in. Zij nam haar in
    1887 mee naar Antwerpen, bezorgde haar werk en zag erop toe dat
    zij trouw haar christelijke plichten deed. Na vijf jaar trad
    Betje in in een klooster te Gent.&lt;/p&gt;
&lt;p&gt;In 1889 was het Kaatje Dirks duidelijk geworden wat ze met
    haar leven wilde. Zij was diep onder de indruk geraakt van het
    werk dat de zusters Franciscanessen Missionarissen van Maria
    een in 1877 in Frankrijk gestichte congregatie in een Antwerpse
    volkswijk voor arbeidersvrouwen en -meisjes deden. Na eerst
    haar zieke werkgeefster tot haar levenseinde te hebben verzorgd
    kon Kaatje Dirks eindelijk op 19 maart 1893 bij deze
    congregatie intreden; zij ontving de kloosternaam Marie
    Adolphine. Na een proeftijd van vijf jaar deed zij in 1898 haar
    eeuwige geloften van armoede, zuiverheid en gehoorzaamheid.
    Gedurende de jaren die zij doorbracht in het Antwerpse klooster
    - waar Frans de voertaal was -, werkte zij in de keuken en
    kreeg zij de leiding over de wasserij.&lt;/p&gt;
&lt;p&gt;Toen de congregatie eind 1898 inging op het verzoek van de
    hulpbisschop van Tai-yuan-foe in China om daar een nieuw
    klooster te stichten met als doel de verzorging van tweehonderd
    weeskinderen en de oprichting van een hospitaal, was zuster
    Marie Adolphine een van de acht zusters die hiervoor werden
    aangewezen. Behalve haar geestelijke instelling en haar
    karaktereigenschappen, deed ook een praktische vaardigheid als
    het bakken van brood haar hiervoor, als enige in het Antwerpse
    klooster, in aanmerking komen. Marie Adolphine was erg
    ingenomen met deze uitverkiezing.&lt;/p&gt;
&lt;p&gt;Haar medezusters wezen Marie Adolphine echter op het gevaar
    te worden gedood in het toentertijd door het optreden van de
    zogeheten 'Boksers' roerige China. In hun afkeer van de
    westerse politieke en godsdienstige invloeden in hun land
    wisten dezen zich gesteund door de bejaarde,
    anti-imperialistische keizerin-weduwe Tse-tsi, die in 1898 aan
    de macht was gekomen. Toen Marie Adolphine hoorde dat zij naar
    China zou gaan, waren er al enkele missionarissen en
    zendelingen door de 'Boksers' vermoord. Zij liet zich evenwel
    niet afschrikken van wat zij als haar missie zag.&lt;/p&gt;
&lt;p&gt;Na een lange treinreis vanuit Antwerpen kwam Marie Adolphine
    in februari 1899 aan in Marseille. Hier voegde zij zich bij de
    franciscanessen die, afkomstig uit kloosters in Belgi&amp;euml;,
    Frankrijk en Itali&amp;euml;, door de leiding van de congregatie
    voor missie in China waren geselecteerd. De Franse overste van
    de groep monsterde de in totaal acht zusters en schreef over
    Marie Adolphine: 'De Belgische bakster, Adolphine, lijkt me
    zeer geschikt en heel handig te zijn' (
    &lt;em&gt;Vie de la M&amp;egrave;re Marie-Hermine&lt;/em&gt;

    , 171).&lt;/p&gt;
&lt;p&gt;Op 12 maart begonnen de zusters vanuit Marseille de lange en
    afmattende scheepsreis naar Sjanghai, waar zij een van de acht
    ziek moesten achterlaten. Vandaar ging het met een kleinere
    boot naar Tsientsin en vervolgens per trein verder naar het
    toenmalige eindstation Pao-tin-foe. Na een avontuurlijke tocht
    van negen dagen in een muilezelkaravaan bereikten de zeven
    zusters op 4 mei 1899 de missiepost in Tai-yuan-foe, de
    hoofdstad van de provincie Sjansi in Noord-China.&lt;/p&gt;
&lt;p&gt;Op de missiepost bleken nauwelijks voorzieningen voor het
    verblijf van de zusters te zijn getroffen. In het weeshuis, dat
    zij zouden beheren, verbleven tweehonderd weesmeisjes onder
    abominabele omstandigheden. Hun Chinese leidsters beschouwden
    de zusters als rivalen en werkten hen aanvankelijk tegen.
    Binnen een jaar werden bijna alle franciscanessen ernstig ziek.
    Ook Marie Adolphine trof dit lot, maar zij wist te herstellen.
    De overste schreef over haar: 'Zr. Marie Adolphine doet de
    keuken; het is een ziel waarmee men alles kan doen wat men wil,
    het is een van die Religieuzen die waarlijk aan God zijn
    toegewijd en die altijd bereid zijn te gehoorzamen' (
    &lt;em&gt;ibidem&lt;/em&gt;

    ).&lt;/p&gt;
&lt;p&gt;Na een jaar leek het leven van de zusters, afgezien van de
    ernstig zieken, zich enigszins te normaliseren. Alleen hun
    gebrekkige kennis van de Chinese taal beschouwden de zusters
    als een grote handicap; zij werden hierin in het Frans
    onderricht door een Italiaanse bisschop. De betrekkelijke rust
    duurde overigens niet lang, want 'Bokser'-benden kwamen steeds
    dichterbij. De bisschop raadde de zusters aan te vluchten. Zij
    verkozen echter bij hun weesjes te blijven.&lt;/p&gt;
&lt;p&gt;De bevolking van de provincie en de hoofdstad was de
    missionarissen en zusters beslist niet vijandig gezind. De pas
    benoemde onderkoning, de Tartaar Yushien, speelde echter onder
    een hoedje met de 'Boksers'. Zogenaamd om de religieuzen beter
    te kunnen beschermen bracht hij hen op 5 juli samen in een
    gastenverblijf van de mandarijnen. In de namiddag van 9 juli
    verscheen plotseling Yushien aan het hoofd van een bende
    strijders. Er ontstond paniek, en er klonken pistoolschoten.
    Daarop stormden de woedende bendeleden het gastenverblijf
    binnen, sloegen de missionarissen en zusters met hun wapens en
    dreven hen naar de plaats waar de terechtstelling zou
    plaatsvinden. Na een korte schijnvertoning, die op een
    tribunaal moest lijken, vond op bevel van een razende Yushien
    een ware slachting plaats. Zo werd zuster Marie Adolphine op 9
    juli 1900, samen met haar medezusters - drie Franse, twee
    Italiaanse en een Vlaamse -, de tien andere missionarissen en
    hun Chinese seminaristen en medewerkers, door onthoofding om
    het leven gebracht. De verminkte lichamen van de 26
    slachtoffers werden als aas voor wilde honden en andere
    prooidieren op een hoop gesmeten en hun hoofden als
    afschrikwekkend voorbeeld op staken bij de stadspoorten
    gezet.&lt;/p&gt;
&lt;p&gt;Tijdens het pontificaat van paus Pius XI begon op 10
    december 1926 een lang proces onder de verantwoordelijkheid van
    de Congregatie voor Zalig- en Heiligverklaringen. De uitkomst
    hiervan was dat paus Pius XII op 3 januari 1943 afkondigde dat
    de slachtoffers van Tai-yuan-foe, onder wie zuster Marie
    Adolphine, omwille van hun geloof waren vermoord en daarom
    konden worden beschouwd als martelaren voor God en de Kerk.
    Vanwege de Tweede Wereldoorlog kon door Pius XII pas drie jaar
    later, op 24 november 1946, worden overgegaan tot hun
    zaligverklaring. Op 1 oktober 2000 volgde hun heiligverklaring
    door paus Johannes Paulus II. Hierdoor werden zij als voorbeeld
    en voorspraak gesteld voor de gehele rooms-katholieke kerk.&lt;/p&gt;
&lt;p&gt;
  &lt;a href='agedeelte'&gt;A: &lt;/a&gt;Archief van de Zusters Franciscanessen Missionarisen
  van Maria te Rome.&lt;/p&gt;
&lt;p&gt;
  &lt;a href='lgedeelte'&gt;L: &lt;/a&gt;
  &lt;em&gt;Vie de la M&amp;egrave;re Marie-Hermine de J&amp;eacute;sus et ses
  compagnes, massacr&amp;eacute;es au Chan-Si (Chine), le 9 Juillet
  1900&lt;/em&gt;

  (Rome [etc.] 1902); A.D.J. van Veldhoven, 
  &lt;em&gt;'Voor allemaal een stukske'. De zalige zuster Marie Adolphine
  uit Ossendrecht&lt;/em&gt;

  (Ossendrecht 1996); idem, 
  &lt;em&gt;De Heilige Marie Adolphine martelares uit Ossendrecht&lt;/em&gt;

  (Ossendrecht 2000).&lt;/p&gt;
&lt;p&gt;
  &lt;a href='igedeelte'&gt;I: &lt;/a&gt;

  Ad van Veldhoven, 
  &lt;em&gt;'Voor allemaal een stukske&amp;quot;, De zalige zuster Marie Adolphine
  uit Ossendrecht&lt;/em&gt;

  (Ossendrecht 1996) 2.&lt;/p&gt;
&lt;p&gt;A.D.J. van Veldhoven&lt;/p&gt; 
&lt;dtml-var bwn_footer&gt;</text>
  </biography>
</biodes>

