<biodes version="1.0">
  <fileDesc>
    <title>Cohen, David (1882-1967)</title>
    <ref target="http://resources.huygens.knaw.nl/bwn1880-2000/lemmata/bwn3/cohend"/>
    <publisher>
      <name>Biografisch Woordenboek van Nederland:1880-2000</name>
      <ref target="http://resources.huygens.knaw.nl/bwn1880-2000"/>
    </publisher>
  </fileDesc>
  <person>
    <idno type="id">cohend</idno>
    <persName><name type="geslachtsnaam">Cohen</name>, David</persName>
    <sex value="1"/>
    <event type="birth" when="1882"/>
    <event type="death" when="1967"/>
    <state type="occupation">classicus</state>
  </person>
  <biography>
    <graphic url="http://resources.huygens.knaw.nl/bwn1880-2000/lemmata/bwn3/images/images/COHEND.jpg"/>
    <text>&lt;dtml-var bwn_header&gt;
 &lt;p class='genealogie'&gt;
  &lt;strong&gt;Cohen, David&lt;/strong&gt;, hoogleraar Oude Geschiedenis en van 1941 tot 1943 voorzitter van de Joodsche Raad (Deventer 31-12-1882 - Amsterdam 3-9-1967).

  Zoon van Hartog Cohen, taxateur, en Rebekka van Essen. Gehuwd op
  21-8-1912 met Cornelia Slijper. Uit dit huwelijk werden 1 zoon en
  2 dochters geboren. 
  

&lt;img src=&amp;quot;images/COHEND.jpg&amp;quot; align=&amp;quot;right&amp;quot; BORDER=&amp;quot;0&amp;quot; alt=&amp;quot;afbeelding van Cohen, David&amp;quot; class=&amp;quot;bwnimg&amp;quot;&gt;
  
  &lt;/p&gt;
&lt;p&gt;Cohen bezocht het gymnasium in zijn geboortestad en
    studeerde klassieke letteren te Leiden, Leipzig en
    G&amp;ouml;ttingen. Deze studie werd afgesloten met een
    proefschrift cum laude op 6 juni 1912 bij A.E.J. Holwerda te
    Leiden, 
    &lt;em&gt;De magistratibus Aegyptiis externas Lagidarum regni
    provincias administrantibus&lt;/em&gt;

    (Hagae Com., [1912]). Ondertussen was hij in 1910 leraar
    geworden aan het Nederlandsch Lyceum in Den Haag, waar hij
    later ook conrector zou worden. In 1922 werd hij te Leiden
    toegelaten als privaatdocent in de geschiedenis van het
    Hellenisme en in 1923 hield hij zijn openbare les 
    &lt;em&gt;De Grieksche papyrologie en hare beteekenis voor de kennis
    der antieke beschavingsgeschiedenis&lt;/em&gt;

    (Groningen, 1923). In 1924 werd hij benoemd tot bijzonder
    hoogleraar te Leiden en hield hij zijn inaugurele rede, 
    &lt;em&gt;Universalisme en particularisme in den aanvang van het
    Hellenistisch tijdperk&lt;/em&gt;

    (Groningen, 1924). In 1926 werd hij te Amsterdam gewoon
    hoogleraar in de Oude Geschiedenis, zijn oratie aldaar heette 
    &lt;em&gt;Het voorspel van Rome's imperialisme&lt;/em&gt;

    (Groningen, 1926). Deze functie bleef hij, met een onderbreking
    in de oorlogsjaren, uitoefenen tot zijn emeritaat in 1953.&lt;/p&gt;
&lt;p&gt;Cohen was een hoogleraar die zijn vakgebied in de volle
    breedte beheerste, maar meer docent dan onderzoeker. Tot
    oorspronkelijk wetenschappelijk werk kwam hij weinig, zijn
    voorliefde ging uit naar het onderwijs. Hij leerde en beleerde
    graag, hij verzorgde enkele belangrijke leerboeken over de
    klassieke oudheid, hij begeleidde zijn promovendi
    voortreffelijk. Een echte kamergeleerde, zoals hij door
    sommigen is genoemd, was hij bepaald niet, zijn werk is niet
    droog en afstandelijk maar warm en betrokken op de actualiteit,
    humaan, moralistisch. De klassieke wereld was voor hem
    normatief, leverde hem de waarachtige voorbeelden van het goede
    en schone, van plicht en roeping. Hij stond daarmee geheel in
    de traditie van het classicisme van de Verlichting der
    achttiende eeuw, die in zijn jeugd nog zo sterk was.&lt;/p&gt;
&lt;p&gt;Maar het was het lot van Cohen te moeten leven in de
    twintigste eeuw, en dat ook nog, zeer bewust trouwens, als zoon
    van het joodse volk. Zo komt het dat hij, behalve geleerde
    toeschouwer, actieve medespeler moest worden in de
    geschiedenis. Zijn leven werd onlosmakelijk verbonden met het
    verschrikkelijke lijden van zijn volk. Dat begon al toen hij
    als jonge man hulpacties ondernam ten bate van de joodse
    vluchtelingen uit Rusland die op weg naar het vrije Westen per
    trein door zijn geboortestad kwamen. Vroeg al koos hij voor het
    zionisme en hij speelde weldra een leidende rol in de
    Nederlandsche Zionisten Bond. Toen hij in 1933 het
    antisemitisme in Duitsland tot staatsleer en praktijk werd
    verheven, ontwikkelde Cohen grote activiteit voor de toen
    vluchtenden. Op zijn initiatief werd een Comit&amp;eacute; voor
    Bijzondere Joodsche Belangen opgericht, waarvan hij zelf
    secretaris werd, en dat verschillende onderafdelingen vormde,
    als voornaamste het Comit&amp;eacute; voor Joodsche Vluchtelingen,
    waarvan hij voorzitter werd. Vanaf 1933 gaf Cohen een groot
    deel van zijn tijd voor dit humane werk, waarbij hij
    belangrijke internationale relaties opbouwde.&lt;/p&gt;
&lt;p&gt;Hij ontwikkelde zich tot een zeer bekwame, volgens zijn
    tegenstanders nogal autoritaire bestuurder, wiens kracht vooral
    gelegen was in een combinatie van diepe bewogenheid en
    plichtsbesef met een haast sto&amp;iuml;cijnse afstandelijkheid en
    redelijke kalmte. Hij kreeg zo een zeer bijzondere positie in
    de joodse gemeenschap in Nederland en werd haast vanzelf een
    van haar leidende figuren toen in 1940 de Duitsers Nederland
    overrompelden en hun rassenpolitiek ook hier gingen doorvoeren.
    Dadelijk voelde hij de behoefte aan een eigen joodse
    organisatie en hij nam weldra met anderen het initiatief tot
    een Joodsche Co&amp;ouml;rdinatie Commissie, die in december 1940
    gestalte kreeg onder voorzitterschap van mr. L.E. Visser, de
    door de Duitsers ontslagen president van de Hoge Raad. Cohen
    werd bestuurslid, maar, wegens verzet van sommigen tegen zijn
    autoritaire neigingen, geen secretaris. Maar deze organisatie
    kon zich niet handhaven omdat zij principieel weigerde aan de
    Duitse maatregelen mee te werken en alleen contact wilde via de
    Nederlandse organen van overheid. De bezetters riepen
    daartegenover in februari 1941 een Joodsche Raad in het leven,
    een joods bestuurslichaam geheel van hen afhankelijk,
    aanvankelijk alleen voor Amsterdam, later voor geheel
    Nederland. Cohen aanvaardde, samen met de diamantair Abraham
    Asscher, het voorzitterschap van dit lichaam, en daarmee
    begonnen de moeilijkste en meest omstreden jaren van zijn
    leven.&lt;/p&gt;
&lt;p&gt;Meer dan de spontane en abrupte Asscher werd hij de
    werkelijke leider van de Joodsche Raad, verantwoordelijk
    redacteur ook van het orgaan van de raad. 
    &lt;em&gt;Het Joodsche Weekblad.&lt;/em&gt;

    Medewerking met de Duitse autoriteiten werd het onontkoombare
    beginsel. Asscher en Cohen gaven de Duitse maatregelen door aan
    de joodse bevolking en verleenden ze daarmee een zekere
    sanctie. Cohens intentie bij dit duivelse Duitse spel was
    zuiver, maar zuiverheid is in een politiek van haalbaarheid en
    compromis een breekbaar voorwerp, en in de bittere discussie
    over zijn rol, die toen al meteen begon en die nog steeds
    voortduurt, is de waarde van die persoonlijke zuiverheid een
    belangrijke inzet. De gevolgen immers waren verschrikkelijk.
    Cohen heeft zich later verdedigd met het argument dat zijn
    tactiek vertraging betekende, dat hij met zijn Joodsche Raad
    zoveel mogelijk mensen zo lang mogelijk uit de Duitse klauwen
    hield. In een schriftelijke discussie met Visser, die van zulke
    co&amp;ouml;peratie niets wilde weten, stelde Cohen hero&amp;iuml;sme
    tegenover pragmatisme, beginsel tegenover realiteit, en hij
    voerde bovendien aan dat zijn halve medewerking het mogelijk
    had gemaakt het leed van de slachtoffers te verzachten. Visser,
    en na hem vele anderen, ook onder de naoorlogse historici,
    hebben hem verweten dat hij eigenlijk de gijzelaar van de
    Duitsers was geworden, zoals, zo schreef Visser hem, de held in
    Thomas Manns 
    &lt;em&gt;Zauberberg&lt;/em&gt;

    'gevangen in een helse cirkel die gij niet kunt verbreken'. Het
    was typerend voor de redelijke maar ook koppige Cohen dat hij
    bleef geloven in zijn tactiek met de argumenten die alle
    collaboratie kenmerken: 'om erger te voorkomen', 'in het
    welbegrepen eigenbelang', om te 'trachten te redden wat er te
    redden valt om met deze rest te trachten te zijner tijd wederom
    de kracht van de Joden te ontplooien.' De Joodsche Raad hielp
    derhalve met de bekendmaking en zelfs de uitvoering van alle
    Duitse maatregelen, nam de verkoop van de jodenster op zich,
    hielp met de organisatie van wat officieel de arbeidsverruiming
    heette, maar in werkelijkheid deportatie naar Westerbork en
    andere kampen betekende, en aanvaardde in de zomer van 1943
    zelf de Duitse opdracht om zelf te selecteren welke joden
    weggestuurd moesten worden en welke nog mochten blijven.&lt;/p&gt;
&lt;p&gt;Het oordeel over Cohens leiderschap lijkt afhankelijk van
    verschillende belangrijke vragen. In de eerste plaats: welke
    verwachtingen men in de jaren 1941 - 1943 kon koesteren
    aangaande het verloop van de oorlog. Voor de meeste
    Nederlanders en zeker voor de gekwelde joden was het toen
    doodgewoon ondenkbaar dat de strijd nog drie jaar zou moeten
    duren, en dat bepaalde hun optimisme. Zou Cohen, zo is wel
    gezegd, niet gehuldigd zijn in plaats van gelaakt als de oorlog
    in 1943 ge&amp;euml;indigd was? Zoals hij zelf aanvoerde: 'Men
    vergeet dat, indien de oorlog korter had geduurd, deze pogingen
    voor duizenden de redding zouden hebben betekend.' Een even
    moeilijk te beantwoorden vraag is hoeveel de joodse leiders (en
    met hen heel de Westelijke alliantie!) wisten en konden geloven
    van het lot dat de Duitse machthebbers over hen beschoren
    hadden. De informaties daarover zijn, wat Cohen betreft, nogal
    gevarieerd, maar men krijgt de indruk dat het juist zijn
    mengsel van 'grenzeloze mildheid' (Herzberg) en
    wetenschappelijke scepsis was die het hem onmogelijk maakte te
    geloven dat de 'Greuelm&amp;auml;rchen' werkelijkheid waren. Zelf
    heeft hij in zijn 'Herinneringen' met nadruk beweerd dat hij
    niets afwist van de moordkampen. Hij zou anders zijn rol niet
    gespeeld hebben, niet hebben samengewerkt met mensen die
    moordenaars waren. Pas in Theresienstadt had hij de vreselijke
    waarheid gehoord. In elk geval heeft Cohens houding hem,
    tragisch genoeg, de bittere vijandschap opgeleverd van velen,
    en men proeft die afkeer in talrijke publikaties. Een enkele
    schrijver, zoals Herzberg, heeft nog wel begrip voor zijn
    moeilijke positie opgebracht en getracht zijn optreden te
    verklaren uit zijn diep gevoel van solidariteit met het joodse
    volk, dat hem er ook toe gebracht had om in mei 1940 niet te
    willen vluchten. Anderen, zoals J. Presser maar vooral L. de
    Jong en Hans Knoop, hebben hem eigenbelang of minstens
    klassebelang toegedicht; ter wille van wat hij de 'besten'
    achtte, de elite, zou hij het proletariaat hebben
    opgeofferd.&lt;/p&gt;
&lt;p&gt;Zijn persoonlijke rol werd ook sterk veroordeeld, hij zou
    het leiderschap geambieerd hebben uit 'heerszucht, ijdelheid,
    waanwijsheid', en het hebben volgehouden 'met een starheid die,
    vreemd genoeg, het masker droeg van zoetsappige plooibaarheid'
    (De Jong, I, 516). Terwijl vrijwel niemand zijn integriteit in
    twijfel heeft getrokken is de kritiek op zijn handelwijze toch
    vrij algemeen geweest. Ook sociale en psychologische argumenten
    zijn aangevoerd: Cohen was te veel de representant van een
    burgerlijke elite, 'een regent uit vervlogen tijden', met te
    veel afstand tot het volk dat hij zegde zo lief te hebben. Hij
    geloofde te veel in voorbije waarden als gezag en fatsoen en
    kon 'als gezagsgetrouwe man het Duitse gezag onvoldoende
    trotseren... Hij behield zijn burgerlijke fatsoen in een milieu
    waar het hoogste fatsoen het Befehl ist Befehl was' (Musaph),
    en zo was het vooral na&amp;iuml;viteit die hem deed belanden in
    zijn onmogelijke positie. Daar kwam dan nog bij dat hij - uit
    ijdelheid, uit professorale betweterij, uit zelfgenoegzaamheid?
    - de betekenis van zijn rol zeer overschatte. Zijn volstrekte
    vrees voor relaties met de illegaliteit of eigen illegale daden
    (zoals in andere landen in sommige Joodse Raden gemanifesteerd)
    hing daarmee samen; hij geloofde werkelijk invloed uit te
    kunnen oefenen, 'een muis in de bek van een leeuw, die de leeuw
    wijst op de muizentraditie' (Musaph).&lt;/p&gt;
&lt;p&gt;Het einde van zijn omstreden rol kwam in september 1943,
    toen hij zelf als een der laatsten werd gedeporteerd, met een
    gevoel van opluchting: 'Ik heb nooit met zulk een blijdschap in
    de trein gezeten als toen. Mijn vreselijke taak was afgelopen.'
    Hij werd naar het kamp Theresienstadt gevoerd en overleefde de
    oorlog. In 1945 keerde hij terug als hoogleraar en kreeg nu de
    storm te verwerken van de discussie over zijn daden. Een
    ereraad van joodse prominenten veroordeelde Asscher en hem in
    een uitvoerig rapport en sloot hen beiden uit van verdere
    functies in joodse organisaties, een uitspraak die overigens
    later weer ingetrokken werd. Ook de overheid trad op: op 6
    november 1947 werden de beide voorzitters van de Joodsche Raad
    op last van N.J.C. Sikkel, procureur-fiscaal van het Bijzonder
    Gerechtshof te Amsterdam, gearresteerd en opgesloten in het
    Huis van Bewaring aldaar. Zij waren door hem in voorlopige
    hechtenis genomen, aldus Sikkels interview aan het ANP, omdat
    ze beschuldigd werden van 'niet meer te pardonneren medewerking
    aan de vijand, waardoor de Joodse deportatie in belangrijke
    mate werd vergemakkelijkt'. Maar de procureur-fiscaal bij het
    Bijzonder Gerechtshof van Amsterdam stelde een maand later de
    verdachten, in afwachting van een eventuele berechting, in
    vrijheid. Tot een proces kwam het daarna niet meer. In 1951
    werd van strafvervolging afgezien op gronden aan het algemeen
    belang ontleend. De discussie over de schuldvraag zal echter
    door de historici worden voortgezet zonder ooit tot een
    definitieve uitspraak te kunnen leiden. De grenzen tussen
    zuiverheid en verantwoordelijkheid zijn daarvoor te moeilijk te
    trekken, zeker in een tijd van grote crisis zoals die welke
    Cohen moest doormaken.&lt;/p&gt;
&lt;p&gt;
  &lt;a href='agedeelte'&gt;A: &lt;/a&gt;In het Rijksinstituut voor Oorlogsdocumentatie te
  Amsterdam aanwezig: 
  &lt;p&gt;1 Manuscript van Cohens 'Herinneringen' (gepubliceerd, maar
  zonder sommige namen, in 
  &lt;em&gt;Nieuw Israelietisch Weekblad,&lt;/em&gt;

  mei 1982).&lt;/p&gt;
  &lt;p&gt;2 Archief Joodsch Vluchtelingen Comit&amp;eacute;.&lt;/p&gt;
  &lt;p&gt;3 Notulen van de Joodsche Raad.&lt;/p&gt;
  &lt;p&gt;4 Proces-verbaal Bijzonder Gerechtshof 1947.&lt;/p&gt;
&lt;/p&gt;
&lt;p&gt;
  &lt;a href='pgedeelte'&gt;P: &lt;/a&gt;Behalve de reeds genoemde publikaties: 
    &lt;em&gt;De Hellenistische cultuur&lt;/em&gt;

    (Groningen [etc.], 1921); 
    &lt;em&gt;Het onderwijs in de antieke cultuurgeschiedenis&lt;/em&gt;

    (Amersfoort, 1922); 'Egypte en Voor-Azi&amp;euml;', in 
    &lt;em&gt;De pelgrimstocht der mensheid.&lt;/em&gt;

    Onder red. van J.W. Berkelbach van der Sprenkel en met medew.
    van J.S. Bartstra [et al.] (Utrecht, 1937) 1-67; 
    &lt;em&gt;De taak der Oude Geschiedenis&lt;/em&gt;

    (Groningen [etc.], 1953); 
    &lt;em&gt;Schets van het notariaat in het oude Egypte in het
    Hellenistische tijdvak en de eerste drie eeuwen van de Romeinse
    keizertijd&lt;/em&gt;

    (Haarlem, 1955); 
    &lt;em&gt;Zwervend en dolend, de Joodse vluchtelingen in Nederland in
    de jaren 1933-1940&lt;/em&gt;

    (Haarlem, 1955).&lt;/p&gt;
&lt;p&gt;
  &lt;a href='lgedeelte'&gt;L: &lt;/a&gt;K.P.L. Berkley, 
  &lt;em&gt;Overzicht van het ontstaan, de werkzaamheden en het streven
  van den Joodsche Raad voor Amsterdam&lt;/em&gt;

  (Amsterdam, 1945); Abel J. Herzberg, 
  &lt;em&gt;Kroniek der Jodenvervolging&lt;/em&gt;

  (Arnhem [etc., I960]), eerder verschenen in 
  &lt;em&gt;Onderdrukking en Verzet. Nederland in Oorlogstijd.&lt;/em&gt;

  Onder red. van J.J. van Bolhuis [et al.] (Arnhem [etc., 1950])
  III, 5-256; J. Presser, 
  &lt;em&gt;Ondergang. De vervolging en verdelging van het Nederlandse
  Jodendom, 1940-1945&lt;/em&gt;

  ('s-Gravenhage, 1965. 2 dl.); L. de Jong, 
  &lt;em&gt;Het Koninkrijk der Nederlanden in de Tweede Wereldoorlog&lt;/em&gt;

  ('s-Gravenhage, 1969- .dl.) I, V en VI; Elizabeth Visser, in 
  &lt;em&gt;Tijdschrift voor Geschiedenis&lt;/em&gt;

  80 (1967) 445 -447; H. Musaph, 'David Cohen was een regent uit
  vervlogen tijden', in 
  &lt;em&gt;Nieuw Israelietisch Weekblad,&lt;/em&gt;

  mei 1982. Bijlage IV-V; J. Michman [=J. Melkman], 'Rol van Joodse
  Raad in Nederland was erger dan waar ook onder de Duitsers', 
  &lt;em&gt;ibidem,&lt;/em&gt;

  II, III en V; Hans Knoop, 
  &lt;em&gt;De Joodsche Raad. Het drama van Abraham Asscher en David
  Cohen&lt;/em&gt;

  (Amsterdam [etc.], 1983) o.a. besproken door Abel J. Herzberg in 
  &lt;em&gt;Vrij Nederland,&lt;/em&gt;

  22-10-1983; D. Houwaart, 
  &lt;em&gt;Westerbork. Het begon in 1933&lt;/em&gt;

  ('s-Gravenhage, 1983).&lt;/p&gt;
&lt;p&gt;
&lt;a href=&amp;quot;igedeelte&amp;quot;&gt;I: &lt;/a&gt;&lt;i&gt;Persoonlijkheden in het Koninkrijk der Nederlanden in woord en beeld&lt;/i&gt;. Onder hoofdred. van H.P. van den Aardweg (Amsterdam 1938) 308.
&lt;/p&gt;

&lt;p&gt;J.W. Schulte Nordholt&lt;/p&gt; 
&lt;dtml-var bwn_footer&gt;</text>
  </biography>
</biodes>

