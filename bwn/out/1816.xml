<biodes version="1.0">
  <fileDesc>
    <title>Thijsse, Johannes Theodoor (1893-1984)</title>
    <ref target="http://resources.huygens.knaw.nl/bwn1880-2000/lemmata/bwn4/thijsse"/>
    <publisher>
      <name>Biografisch Woordenboek van Nederland:1880-2000</name>
      <ref target="http://resources.huygens.knaw.nl/bwn1880-2000"/>
    </publisher>
  </fileDesc>
  <person>
    <idno type="id">thijsse</idno>
    <persName><name type="geslachtsnaam">Thijsse</name>, Johannes Theodoor</persName>
    <sex value="1"/>
    <event type="birth" when="1893"/>
    <event type="death" when="1984"/>
    <state type="occupation">waterbouwkundige</state>
  </person>
  <biography>
    <graphic url="http://resources.huygens.knaw.nl/bwn1880-2000/lemmata/bwn4/images/images/THIJSSEJT.jpg"/>
    <text>&lt;dtml-var bwn_header&gt;
 &lt;p class='genealogie'&gt;
  &lt;strong&gt;Thijsse, Johannes Theodoor&lt;/strong&gt;, ingenieur (Amsterdam 11-4-1893 - Leiderdorp 30-4-1984). Zoon van Jacobus Pieter Thijsse, hoofd van een lagere school,
  en Helena Christina Petronella Bosch. Gehuwd op 14-8-1917 met
  Wilhelmina Gerritsen. Uit dit huwelijk werden 3 zoons geboren.
  
&lt;img src=&amp;quot;images/THIJSSEJT.jpg&amp;quot; align=&amp;quot;right&amp;quot; BORDER=&amp;quot;0&amp;quot; alt=&amp;quot;afbeelding van Thijsse, Johannes Theodoor&amp;quot; class=&amp;quot;bwnimg&amp;quot;&gt;
  
  &lt;/p&gt;
&lt;p&gt;Jo was de oudste zoon van de bekende bioloog en
    natuurbeschermer Jac. P. Thijsse, voor wie hij een grote
    bewondering had. Zijn vader bracht hem de liefde bij voor de
    natuur. Op de Haarlemse HBS bleek zijn aanleg voor wiskunde en
    techniek. Om die reden ging hij in 1911 aan de Technische
    Hoogeschool te Delft weg- en waterbouwkunde studeren. Op 7 juni
    1917 behaalde Thijsse met lof het diploma van
    civiel-ingenieur.&lt;/p&gt;
&lt;p&gt;Na gedurende een jaar als reserve 1e luitenant gemobiliseerd
    te zijn geweest, aanvaardde hij in december 1918 een functie
    bij de staatscommissie belast met het onderzoek naar te
    verwachten hogere waterstanden in verband met de afsluiting der
    Zuiderzee, die onder leiding stond van de Leidse hoogleraar in
    de natuurkunde H.A. Lorentz. Thijsse, die het meet- en
    rekenwerk uitvoerde, onderging de inspirerende invloed van deze
    geniale leermeester met een dankbaarheid die hem zijn gehele
    leven bijbleef: Lorentz leerde hem hoe theorie en praktijk te
    combineren. Sinds juni 1919 trad hij op als tweede secretaris
    van de staatscommissie en zou hij als zodanig een belangrijk
    aandeel hebben in haar in 1926 uitgebrachte eindrapport.&lt;/p&gt;
&lt;p&gt;Intussen was Thijsse op 1 februari 1920 benoemd tot
    ingenieur bij de inmiddels opgerichte Dienst der
    Zuiderzeewerken. In deze functie werd hij geregeld uitgezonden
    naar Karlsruhe, waar in het Flussbaulaboratorium van de
    Technische Hochschule onder leiding van prof. Th. Rehbock voor
    deze Dienst modelproeven werden uitgevoerd. Het succes van de
    hier toegepaste onderzoeksmethode trok in toenemende mate de
    aandacht van de Rijkswaterstaat en de Technische Hoogeschool,
    met het gevolg dat in in 1927 een bescheiden begin werd gemaakt
    met een waterbouwkundig laboratorium in de kelder van het
    gebouw voor weg- en waterbouwkunde te Delft. Thijsse kwam aan
    het hoofd te staan van dit onderzoeksinstituut, waarbij hij
    door de Dienst der Zuiderzeewerken voor de helft van de tijd
    gedetacheerd werd. Onder zijn bezielende leiding groeide de
    onderneming voorspoedig. In 1933, toen een nieuw gebouw kon
    worden betrokken, werd het laboratorium formeel ondergebracht
    in de Stichting Waterbouwkundig Laboratorium, ressorterend
    onder de minister van Waterstaat. Thijsse - sinds 1932
    hoofdingenieur bij de Dienst der Zuiderzeewerken - werd op 1
    december van dat jaar benoemd tot directeur. In 1936 kwam hier
    nog een derde functie bij, toen hij tijdelijk werd belast met
    het geven van onderwijs in de theoretische en praktische
    hydraulica aan de Technische Hoogeschool, een leeropdracht door
    hemzelf schertsend betiteld als 'kwekeling met acte'. In 1938
    volgde zijn benoeming tot buitengewoon hoogleraar in de
    theoretische en experimentele hydraulica te Delft.&lt;/p&gt;
&lt;p&gt;Tijdens de Duitse bezetting liep het aantal opdrachten voor
    het Waterloopkundig Laboratorium geleidelijk terug. Toch
    dateert juist uit deze periode Thijsses belangrijke advies tot
    kanalisering van de Nederrijn en Lek in plaats van de
    voorgenomen kanalisering van de IJssel. Na de oorlog speelde
    hij een hoofdrol bij het herstel en de drooglegging van het ten
    gevolge van de geallieerde bombardementen eind 1944 onder water
    gelopen Walcheren. Mede met behulp van schaalmodellen
    ontwikkelde hij de strategie voor de sluiting van de
    dijkgaten.&lt;/p&gt;
&lt;p&gt;Op 1 september 1946 werd Thijsses buitengewoon
    hoogleraarschap omgezet in een ordinariaat, al zou hij - sinds
    1 januari 1948 in de rang van hoofdingenieur-directeur - als
    adviseur aan de Dienst der Zuiderzeewerken verbonden blijven.
    De naam van het Waterloopkundig Laboratorium was intussen
    gevestigd: er kon bij wijze van spreken geen plan voor een
    'nat' waterstaatswerk worden uitgewerkt zonder dat eerst het
    advies van Thijsse was ingewonnen. Zo werd voor de kruising van
    het Amsterdam-Rijnkanaal met de rivier de Lek onder zijn
    leiding een speciale ellipsvorm ontwikkeld voor de voorhavens,
    die daardoor in waterbouwkundige kringen bekend werden als 'de
    eieren van Thijsse'. Na de stormramp van 1 februari 1953, die
    grote delen van zuidwest-Nederland onder water zette, werd
    Thijsse, toen juist naar de Verenigde Staten vertrokken voor
    het vervullen van een gasthoogleraarschap, met spoed
    teruggeroepen. Naast zijn vele adviezen bij het sluiten van de
    dijkgaten werkte hij als lid van de Deltacommissie mee aan de
    plannen voor de toekomst.&lt;/p&gt;
&lt;p&gt;Door de combinatie van zijn hoogleraarschap met de functie
    van directeur van het Waterloopkundig Laboratorium kon Thijsse
    zijn studenten aan de hand van schaalmodellen vertrouwd maken
    met de fysische processen. Ook voor niet-ingewijden was het
    spel van het water echter boeiend. Een bezoek aan het instituut
    met een heldere uitleg van Thijsse zelf stond bij bezoeken van
    buitenlandse staatshoofden meermalen op het programma, mede op
    aanraden van koningin Juliana, die een hoge dunk van hem had en
    met wie hij op goede voet stond. In 1963 onderscheidde zij hem
    met de eremedaille in goud voor voortvarendheid en vernuft van
    de huisorde van Oranje. Het was een van de vele eerbewijzen die
    Thijsse in binnen- en buitenland ten deel vielen. Zo was hij
    sinds 1948 lid van de Koninklijke Nederlandse Akademie van
    Wetenschappen en ontving hij in 1963 een eredoctoraat van de
    Universiteit te Luik.&lt;/p&gt;
&lt;p&gt;De medewerking die Thijsse verleende aan internationale
    congressen, maakte hem tot ver over de landsgrenzen bekend. De
    regering van een groot aantal landen, waaronder
    Groot-Brittanni&amp;euml;, Itali&amp;euml;, Isra&amp;euml;l, Pakistan en
    Nigeria, diende hij van advies op het terrein van de
    hydraulica. Mede op zijn initiatief kwam in 1956 te Delft de
    International Course in Hydraulic Engineering tot stand, met
    als doel studenten uit de ontwikkelingslanden bij te scholen.
    Tot op 75-jarige leeftijd heeft hij hier les gegeven. Ook in
    internationaal verenigingsverband was Thijsse op zijn vakgebied
    actief. Vanaf de oprichting in 1935 tot 1959 trad hij
    bijvoorbeeld op als secretaris van de International Association
    for Hydraulic Research, en binnen de International Association
    for Scientific Hydrology vervulde hij van 1951 tot 1957
    dezelfde functie.&lt;/p&gt;
&lt;p&gt;In verband met het bereiken van de pensioengerechtigde
    leeftijd werd Thijsse op 1 mei 1958 eervol ontslag verleend als
    hoofdingenieur-directeur van de Dienst der Zuiderzeewerken.
    Daarna bleef hij echter nog vijf jaar als adviseur aan de
    Dienst verbonden. In 1963 ging hij als hoogleraar met
    emeritaat. Als directeur van het Waterloopkundig Laboratorium
    was hij drie jaar daarvoor teruggetreden. Ook publicitair bleef
    Thijsse tot op hoge leeftijd actief. Zo verscheen zijn boek 
    &lt;em&gt;Een halve eeuw Zuiderzeewerken, 1920-1970&lt;/em&gt;

    toen hij 79 jaar oud was.&lt;/p&gt;
&lt;p&gt;Naar het voorbeeld van zijn vader zette Thijsse zijn licht
    niet onder de korenmaat. Heel zijn leven was hij gedreven
    enthousiast en blijmoedig optimistisch. Wanneer hij bij dit
    alles wel eens de discretie vergat of in zijn onstuimigheid de
    ambtelijke usances doorbrak, bleven spanningen met de
    Rijkswaterstaat niet uit. Thijsse was echter onmisbaar. Zijn
    betekenis voor de ontwikkeling van de Nederlandse
    waterbouwkundige techniek is dan ook zeer groot geweest.&lt;/p&gt;
&lt;p&gt;
  &lt;a href='agedeelte'&gt;A: &lt;/a&gt;Zakelijke bescheiden (o.a. werkdagboeken) berusten bij
  de bibliotheek van het Waterloopkundig Laboratorium te Delft.
  Persoonlijke bescheiden berusten bij de familie.&lt;/p&gt;
&lt;p&gt;
  &lt;a href='pgedeelte'&gt;P: &lt;/a&gt;
  Een overzicht van Thijsses publikaties berust bij de
    bibliotheek van het Waterloopkundig Laboratorium te Delft.
&lt;/p&gt;
&lt;p&gt;
  &lt;a href='lgedeelte'&gt;L: &lt;/a&gt;Behalve herdenkingsartikelen o.a. in 
  &lt;em&gt;NRC Handelsblad&lt;/em&gt;

  , 5-5-1984; door J.E. Prins, in 
  &lt;em&gt;Hydro Delft&lt;/em&gt;

  , 68 (1984) [inlegvel]; door J.A. Battjes, in 
  &lt;em&gt;Jaarboek [van de] Koninklijke Nederlandse Akademie van
  Wetenschappen 1985&lt;/em&gt;

  (Amsterdam [etc.], 1985) 178-182: 
  &lt;em&gt;Jaarboek van de Technische Hoogeschool te Delft ... 1938&lt;/em&gt;

  (Delft, 1938) 61-62; 'Johannes Theodoor Thijsse', in 
  &lt;em&gt;Selected aspects of hydraulic engineering&lt;/em&gt;

  [liber amicorum] (Delft, 1963) 7-11; 'Prof.dr.ir. J.Th. Thijsse
  80 jaar', in 
  &lt;em&gt;De Ingenieur&lt;/em&gt;

  , 85 (1973) 421-422; W.N. van Ritbergen-Siewers, 'Grote
  carri&amp;egrave;re vond basis in het Zuiderzeeproject: J.Th. Thijsse',
  in 
  &lt;em&gt;Het Zuiderzeeproject. Voor- en tegenstanders, plannenmakers en
  uitvoerders&lt;/em&gt;

  (Zutphen, 1990) 35-38.&lt;/p&gt;


&lt;p&gt;
&lt;a href=&amp;quot;igedeelte&amp;quot;&gt;I: &lt;/a&gt;&lt;i&gt;Jaarboek van de Koninklijke Nederlandse Akademie van Wetenschappen 1985&lt;/i&gt; (Amsterdam 1985) 178.&lt;/p&gt;



&lt;p&gt;A. Waalewijn&lt;/p&gt; 
&lt;dtml-var bwn_footer&gt;</text>
  </biography>
</biodes>

