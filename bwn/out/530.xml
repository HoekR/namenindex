<biodes version="1.0">
  <fileDesc>
    <title>Fock, Cornelis (1828-1910)</title>
    <ref target="http://resources.huygens.knaw.nl/bwn1880-2000/lemmata/bwn5/fock"/>
    <publisher>
      <name>Biografisch Woordenboek van Nederland:1880-2000</name>
      <ref target="http://resources.huygens.knaw.nl/bwn1880-2000"/>
    </publisher>
  </fileDesc>
  <person>
    <idno type="id">fock_5</idno>
    <persName><name type="geslachtsnaam">Fock</name>, Cornelis</persName>
    <sex value="1"/>
    <event type="birth" when="1828"/>
    <event type="death" when="1910"/>
    <state type="occupation">bestuurder</state>
    <state type="occupation">minister</state>
    <state type="occupation">commissaris des Konings</state>
  </person>
  <biography>
    <graphic url="http://resources.huygens.knaw.nl/bwn1880-2000/lemmata/bwn5/images/images/fock.jpg"/>
    <text>&lt;dtml-var bwn_header&gt;
 &lt;p class='genealogie'&gt;
  &lt;strong&gt;Fock, Cornelis&lt;/strong&gt;, burgemeester, minister van Binnenlandse Zaken en commissaris des Konings (Amsterdam 29-11-1828 - 's-Gravenhage 9-5-1910). Zoon van Abraham Fock, president van De Nederlandsche Bank, en
  Alida Johanna van Heekeren. Gehuwd op 28-6-1854 met Maria Anna
  Uijttenhooven (1830-1909). Uit dit huwelijk werden 3 zoons en 1
  dochter geboren.
  

  

  
  &lt;/p&gt;
&lt;p&gt;
  &lt;img class='bwnimg' BORDER='0' align='right' src='images/fock.jpg' alt='afbeelding van Fock, Cornelis'&gt;De familie Fock behoorde tot de in de 19de eeuw in de
    Amsterdamse financi&amp;euml;le wereld machtige doopsgezinde clan,
    die de naam had hard te werken, sober te leven en zeer rijk te
    zijn. Na de Franse school te hebben bezocht werd Cornelis in
    1848 student aan het Athenaeum Illustre in de hoofdstad,
    terwijl hij zich tegelijkertijd inschreef voor de rechtenstudie
    aan de Utrechtse hogeschool. Daar promoveerde hij op 5 juni
    1852 bij de hoogleraar J. van Hall op 
    &lt;em&gt;De polizza adsecuratoria quae Amstelodami in causis
    maritimis adhiberi solet, ad codicis mercatorii normam
    exacta&lt;/em&gt;

    , een proefschrift over de ontwikkeling van de
    verzekeringspolis in de zeehandel. Vervolgens vestigde hij zich
    in zijn geboortestad in afwachting van een bestuurlijke baan.
    In 1853 publiceerde hij er een brochure 
    &lt;em&gt;Over het armwezen&lt;/em&gt;

    , waarin hij pleitte voor grote investeringen in nijverheid
    door de 'kapitalisten' en voor het overlaten van de armenzorg
    aan de kerken. Dit liberale standpunt bleef hij zijn leven
    trouw sinds hij in zijn studententijd, naar eigen zeggen,
    overtuigd Thorbeckiaan geworden was.&lt;/p&gt;
&lt;p&gt;Fock had nauwelijks de voorgeschreven minimumleeftijd van 25
    jaar bereikt toen hij in december 1853 werd benoemd tot
    burgemeester en tevens gemeentesecretaris van Vreeland en
    Nigtevecht. Bovendien werd hij het jaar daarop
    kantonrechter-plaatsvervanger in Loenen. Zo begon zijn
    carri&amp;egrave;re in de 'Menistenhemel' aan de Vecht. In januari
    1855 stapte Fock als burgemeester over naar Wijk bij Duurstede,
    waar sinds de Aprilbeweging van 1853 slaande ruzie heerste
    tussen katholieken en protestanten. Doortastend en energiek
    wist Fock de rust te herstellen - ten koste van de katholieken
    - en slaagde hij er zelfs in de begroting weer sluitend te
    maken.&lt;/p&gt;
&lt;p&gt;Focks succes als burgemeester van Wijk bij Duurstede leidde
    in december 1859 tot zijn benoeming in Haarlem. Hij
    reorganiseerde er het ambtenarenapparaat door degenen die niet
    voldeden te ontslaan en degenen die wel voldeden een
    salarisverhoging te geven. Fock kreeg hierdoor de naam een
    'dure burgemeester' te zijn. Zijn grootste trots was de
    oprichting te Haarlem in 1864 van de Hoogere Burger School
    (HBS), een nieuw type van onderwijs voor de kinderen van de
    'nijvere middenklasse'. Hoewel hij door zijn uitgesproken
    liberale stellingnamen de conservatieven tegen zich in het
    harnas joeg, was Fock over het algemeen een zeer gezien
    burgemeester. Zijn populariteit leidde op 21 februari 1861 tot
    zijn verkiezing tot lid van Provinciale Staten en in juli 1861
    tot gemeenteraadslid. In deze colleges zou hij respectievelijk
    tot 1868 en tot 1866 zitting hebben.&lt;/p&gt;
&lt;p&gt;In februari 1866 werd Fock benoemd tot burgemeester van
    Amsterdam, waar, na het zwakke bewind van de conservatieve J.
    Messchert van Vollenhoven, een krachtige hand vereist werd.
    Focks reputatie van energiek en doortastend bestuurder maakte
    hij in zijn geboortestad opnieuw waar. De secretarie werd
    gereorganiseerd en overtollige ambtenaren werden ontslagen. Aan
    het openbaar onderwijs besteedde hij, net als in zijn vorige
    standplaatsen, veel aandacht. Voor de zijns inziens
    noodzakelijke scholenbouw in alle wijken van de stad sloot Fock
    een lening van f 1.300.000, een voor die tijd zeer hoog bedrag.
    De HBS bezorgde hij een nieuwe behuizing, en als curator
    reorganiseerde hij het natuur-, wis- en geneeskundig onderwijs
    aan het Athenaeum Illustre. Maar Fock moest ook tegenslagen
    incasseren. Na de hoge uitgaven voor het onderwijs sneed de
    gemeenteraad - waarin hij in 1867 en 1868 zelf zitting had -
    hem uiteindelijk de pas af inzake de oprichting van een nieuw
    ziekenhuis en de aanleg van een spoorlijn naar het havenfront
    aan het IJ.&lt;/p&gt;
&lt;p&gt;Als burgemeester van Amsterdam had Fock een moeizame
    verhouding met het conservatieve kabinet-Van Zuylen van
    Nijevelt-Heemskerk Azn. (1866-1868), waarvan de ministers hem
    binnenskamers weinig vleiend typeerden als die 'roode kanker',
    dat 'canaillepak' of die 'kleine kwast'. Deze verhouding liep
    uit op ruzie, toen minister van Binnenlandse Zaken J. Heemskerk
    Azn. de burgemeester in december 1867 mondeling dreigde alle
    rijkssteun bij de aanleg van het Noordzeekanaal in te trekken,
    indien Fock zijn voornemen om het kabinet bij de verkiezingen
    niet te steunen zou uitvoeren. Een half jaar later was dit
    ministerie evenwel verdwenen, en op 4 juni 1868 kreeg de
    Amsterdamse burgemeester - op verzoek van onder anderen
    Thorbecke - zelf de leiding over het departement van
    Binnenlandse Zaken.&lt;/p&gt;
&lt;p&gt;De meeste bewindslieden in het door Thorbecke geformeerde
    kabinet-Van Bosse-Fock beschikten niet over parlementaire
    ervaring. Toch was dit ministerie zeldzaam vruchtbaar in zijn
    wetgevende arbeid; het kon namelijk twee jaar lang op veel
    medewerking rekenen vanwege de algemene behoefte olie op de
    politieke golven te gieten. Tientallen wetsontwerpen werden
    snel en bekwaam door de Kamers geloodst. Door afschaffing van
    onder andere het cultuurstelsel, het dagbladzegel, de
    doodstraf, openbare straffen, octrooien, vervoerbelemmerende
    bepalingen, de departementen van eredienst en het oude stelsel
    van maten en gewichten trachtte het kabinet de samenleving te
    liberaliseren. Ook Fock had hierin zijn aandeel. Daarnaast
    verlaagde hij de census voor het kiesrecht en herschikte hij de
    kiesdistricten ten gunste van de liberalen. Opnieuw had het
    openbaar onderwijs zijn voorliefde. Tot verontwaardiging van de
    Groenianen en vele katholieken wees Fock elke verandering van
    de schoolwet van 1857 of een soepele uitleg van de
    wetsbepalingen ten gunste van de confessionelen met kracht van
    de hand. 'Rome en Dordt' bedreigden volgens hem het hart van de
    Nederlandse samenleving. Voor de bewaarscholen en voor het
    hoger onderwijs, dat hij wilde beperken tot twee
    universiteiten, maakte Fock wetsontwerpen, die op veel
    tegenstand stuitten, onafgehandeld bleven en door een volgend
    kabinet werden ingetrokken. De armenwet van 1854 veranderde hij
    zo, dat de uitkeringen aanzienlijk werden beknot. In de geest
    van zijn brochure van 1853 beperkte hij de staatshulp tot
    politietoezicht.&lt;/p&gt;
&lt;p&gt;Uiteraard reorganiseerde Fock - samen met
    secretaris-generaal P.F. Hubrecht - met voortvarendheid zijn
    departement. Voor alle functies voerde hij een vergelijkend
    toelatingsexamen in. Eerder dan alle ambtenaren zat Fock elke
    dag achter zijn bureau. Van lang overleg hield hij niet, en wie
    zijn werk niet op tijd gereed had, kreeg ontslag. Er waren
    immers, aldus de minister, veel te veel onnutte ambtenaren.
    Verder bracht hij werkbezoeken aan de provincies om het bestuur
    op provinciaal en lokaal niveau in de gaten te houden, en om
    ambtenaren of burgemeesters die niet voldeden te kunnen
    ontslaan.&lt;/p&gt;
&lt;p&gt;Geleidelijk kwam het kabinet Van Bosse-Fock aan drie kanten
    klem te zitten, namelijk tussen koning Willem III, die die
    'tegenwoordige troep' (: de ministers) zo spoedig mogelijk
    wilde opruimen en op alle manieren tegenwerkte, tussen
    Thorbecke, de geestelijke vader van het kabinet, die wilde dat
    het in alles zijn lijn zou blijven volgen, en tussen de
    liberale meerderheid in het parlement, die verdeeld bleef,
    onderling ruziede en uiteindelijk de ministers geen hechte
    steun gaf.&lt;/p&gt;
&lt;p&gt;Toen twee ministers in de chaotisch verlopen mobilisatie en
    demobilisatie tijdens de Frans-Duitse oorlog van 1870 een
    aanleiding zagen op te stappen en twee andere bewindslieden
    overwogen hun voorbeeld te volgen, trachtten de drie
    overgebleven ministers - onder wie Fock - aanvankelijk het
    kabinet te reconstrueren. Op dringend advies van Thorbecke
    boden twee van hen eveneens hun ontslag aan, maar Fock zelf was
    niet bereid voor hem te wijken. Zijn eenzame strijd tegen de
    liberale leider bleek uitzichtloos. Mogelijke
    ministerskandidaten weigerden, en de Thorbeckiaanse pers hoonde
    het demissionaire kabinet weg als 'hazepeper zonder haas', in
    casu Thorbecke. Op 5 december 1870 staakte Fock zijn pogingen,
    Thorbecke bittere verwijten makend over de ondervonden
    tegenwerking. Een maand later, op 4 januari 1871, moest Fock
    zijn portefeuille van Binnenlandse Zaken overdragen aan
    dezelfde Thorbecke. Deze beloofde hem ervoor te zullen zorgen
    dat hij niet lang thuis hoefde te zitten 'koekeloeren'.&lt;/p&gt;
&lt;p&gt;Intussen bleek de oud-burgemeester in zijn vroegere
    standplaatsen Haarlem en Amsterdam nog steeds zo populair onder
    de kiezers, dat beide districten hem met overweldigende
    meerderheid in juni 1871 als lid van de Tweede Kamer kozen, dit
    niettegenstaande het feit dat hij tevoren in Haarlem had laten
    weten in geval van keuze voor de hoofdstad te zullen opteren.
    In Amsterdam had hij de kiezers niet gewaarschuwd voor zijn
    voornemen niet lang in de Kamer te blijven. Zijn
    verkiezingscampagne had in het teken gestaan van de strijd
    tegen de pretenties van 'Rome en Dordt', die het ware
    liberalisme bedreigden; 'Our deadly fiend de held van de
    stembus!', verzuchtte de antirevolutionaire voorman A. Kuyper
    dan ook bij deze gelegenheid.&lt;/p&gt;
&lt;p&gt;Thorbecke zag uiteraard zijn verbitterde voorganger liever
    niet in de Kamer en benoemde hem op 11 november 1871 tot
    commissaris des Konings in Zuid-Holland. Ook hier schoonde Fock
    onmiddellijk het ambtenarenapparaat. Hij reduceerde het aantal
    provinciale ambtenaren van 33 tot 26 en voerde een vergelijkend
    toelatingsexamen in voor alle functies als een effectieve
    barri&amp;egrave;re tegen volontairs en verzoeken om baantjes voor
    verwanten of vrienden. Focks kracht als commissaris lag vooral
    in het directe contact met gemeentebestuurders. Als
    oud-burgemeester kende hij alle bijzonderheden en problemen van
    de plaatselijke overheid. Door de burgemeesters werd hij dan
    ook over het algemeen zeer gewaardeerd.&lt;/p&gt;
&lt;p&gt;Met Gedeputeerde Staten kon de commissaris echter minder
    goed overweg: zijn nogal autoritaire aanpak wekte hier
    weerstand. Met de aanstelling van F.H.J. Tavenraat tot griffier
    in 1878 werd de positie van Focks tegenstanders aanzienlijk
    versterkt. Vooral met P.L.F. Bluss&amp;eacute;, gedeputeerde van 1876
    tot 1901, kwam hij in aanvaring, toen deze wist te bereiken dat
    er in wegen en verkeer, alsmede in de oprichting van een
    provinciale Waterstaat zou worden ge&amp;iuml;nvesteerd, wat niet
    strookte met Focks zuinigheidspolitiek. Wat begon als een
    principieel verschil van mening ontaardde allengs in een
    persoonlijke controverse, waarin Bluss&amp;eacute; en Tavenraat de
    hoofdrol speelden. In september 1882 barstte de bom.
    Gedeputeerde Staten en de griffier wendden zich eensgezind tot
    de minister van Binnenlandse Zaken en deelden hem mede dat
    verdere samenwerking met de commissaris onmogelijk was.
    Minister C. Pijnacker Hordijk (1882-1883) stelde in feite Fock
    in het ongelijk door duidelijk te maken dat deze besluiten van
    Gedeputeerde Staten diende te respecteren of voor vernietiging
    voor te dragen, maar ze niet mocht saboteren door ze bij
    gemeentebesturen te bagatelliseren. De verhouding met
    Gedeputeerde Staten zou tot het einde van zijn ambtsperiode
    moeizaam blijven.&lt;/p&gt;
&lt;p&gt;De angst voor en de afkeer van het verbond tussen 'Rome en
    Dordt' werden Fock op den duur tot een obsessie. De groeiende
    politieke invloed van de zich emanciperende gereformeerden en
    katholieken verontrustte hem in toenemende mate. Kandidaten van
    uitgesproken confessionele signatuur maakten bij hem dan ook
    weinig kans te worden voorgedragen voor het ambt van
    burgemeester of notaris. Werden er wel dergelijke kandidaten
    door de regering benoemd, dan wist Fock spoedig hun
    ongeschiktheid aan te tonen. Toen de situatie tijdens het
    kabinet-Pierson (1897-1901) ten slotte onhoudbaar werd, wist de
    minister van Binnenlandse Zaken de 71-jarige, maar nog altijd
    even hard werkende commissaris in januari 1900 ertoe te bewegen
    ontslag te nemen. Juichend schreef het antirevolutionaire
    dagblad 
    &lt;em&gt;De Standaard&lt;/em&gt;

    dat hiermee een einde kwam aan 'een liberalistisch
    schrikbewind'.&lt;/p&gt;
&lt;p&gt;Als burgemeester was Fock een ijverig en doortastend
    bestuurder. Voor het politieke spel dat de functies van
    minister en commissaris des Konings met zich bracht, bleek hij
    evenwel te rechtlijnig, waardoor hij het zichzelf en anderen
    uitermate moeilijk kon maken. Deze starheid uitte zich ook in
    een onbegrip voor de veranderende tijden, een onbegrip dat met
    het klimmen der jaren nauwelijks nog door zijn niet
    verflauwende werkkracht, plichtsbesef en bestuurlijke
    doortastendheid kon worden gecompenseerd.&lt;/p&gt;
&lt;p&gt;
  &lt;a href='agedeelte'&gt;A: &lt;/a&gt;Collectie-C. Fock (met o.a. memoires, correspondentie
  en persoonlijke jaaroverzichten) in het Algemeen Rijksarchief te
  's-Gravenhage.&lt;/p&gt;
&lt;p&gt;
  &lt;a href='lgedeelte'&gt;L: &lt;/a&gt;H.W. van Sandick, 'Mr Cornelis Fock', in 
  &lt;em&gt;Amsterdamsche Courant&lt;/em&gt;

  , 28-11-1898; J.A. Levy, 'Mr Cornelis Fock', in 
  &lt;em&gt;De Amsterdammer&lt;/em&gt;

  , 15-5-1910; C.W. de Vries, 
  &lt;em&gt;Overgrootvader koning Willem III&lt;/em&gt;

  (Amsterdam 1951); P. van Schilfgaarde, 'De liberale politiek in
  de laatste jaren van Thorbecke', in 
  &lt;em&gt;Bijdragen en Mededelingen van het Historisch Genootschap&lt;/em&gt;

  75 (1960) 115-146; Th. van Tijn, 
  &lt;em&gt;Twintig jaren Amsterdam. De maatschappelijke ontwikkeling van
  de hoofdstad van de jaren '50 der vorige eeuw tot 1876&lt;/em&gt;

  (Amsterdam 1965); J.J. Huizinga, 
  &lt;em&gt;J. Heemskerk Azn. (1818-1897). Conservatief zonder partij&lt;/em&gt;

  (Harlingen 1973); Anne Doedens, 
  &lt;em&gt;Nederland en de Frans-Duitse oorlog. Enige aspecten van de
  buitenlandse politiek en de binnenlandse verhoudingen van ons
  land omstreeks het jaar 1870&lt;/em&gt;

  (Zeist 1973); 
  &lt;em&gt;Memoires van een enfant terrible. Politieke herinneringen van
  de Zeeuwse liberale afgevaardigde mr. Dani&amp;euml;l van Eck aan
  vijfendertig jaar Kamerlidmaatschap, 1849-1884&lt;/em&gt;

  . Onder red. van C.A. Tamse (Middelburg 1975); J.P. Duyverman, 
  &lt;em&gt;Uit de geheime dagboeken van &amp;AElig;neas Mackay, dienaar des
  Konings, 1806-1876&lt;/em&gt;

  (Houten 1987); P.G. van IJsselmuiden, 
  &lt;em&gt;Binnenlandse Zaken en het ontstaan van de moderne bureaucratie
  in Nederland, 1813-1940&lt;/em&gt;

  (Kampen 1988); J.G. Kikkert, 
  &lt;em&gt;Koning Willem III&lt;/em&gt;

  (Utrecht 1990); J.W. Janssens, 
  &lt;em&gt;De commissaris van de koningin. Historie en functioneren&lt;/em&gt;

  ('s-Gravenhage 1992); W. Otterspeer, 
  &lt;em&gt;De wiekslag van hun geest. De Leidse universiteit in de
  negentiende eeuw&lt;/em&gt;

  (Leiden 1992); P. Hofland, 
  &lt;em&gt;Leden van de Raad. De Amsterdamse gemeenteraad, 1814-1941&lt;/em&gt;

  (Amsterdam 1998).&lt;/p&gt;
&lt;p&gt;
  &lt;a href='igedeelte'&gt;I: &lt;/a&gt;
  &lt;em&gt;Honderd jaar Provinciale Waterstaat in Zuid-Holland&lt;/em&gt;

  ('s-Gravenhage 1975) 39.&lt;/p&gt;
&lt;p&gt;G.A.M. Beekelaar&lt;/p&gt; 
&lt;dtml-var bwn_footer&gt;</text>
  </biography>
</biodes>

