<biodes version="1.0">
  <fileDesc>
    <title>Wind, Antoinette Hendrika (1897-1971)</title>
    <ref target="http://resources.huygens.knaw.nl/bwn1880-2000/lemmata/bwn5/wind"/>
    <publisher>
      <name>Biografisch Woordenboek van Nederland:1880-2000</name>
      <ref target="http://resources.huygens.knaw.nl/bwn1880-2000"/>
    </publisher>
  </fileDesc>
  <person>
    <idno type="id">wind_5</idno>
    <persName><name type="geslachtsnaam">Wind</name>, Antoinette Hendrika</persName>
    <sex value="2"/>
    <event type="birth" when="1897"/>
    <event type="death" when="1971"/>
    <state type="occupation">schrijfster</state>
  </person>
  <biography>
    <graphic url="http://resources.huygens.knaw.nl/bwn1880-2000/lemmata/bwn5/images/images/WINDAH.jpg"/>
    <text>&lt;dtml-var bwn_header&gt;
 &lt;p class='genealogie'&gt;
  &lt;strong&gt;Wind, Antoinette Hendrika&lt;/strong&gt;, (pseudoniem &lt;b&gt;A.H. Nijhoff&lt;/b&gt;), schrijfster 
  ('s-Gravenhage 9-6-1897 - 's-Gravenhage 22-5-1971). 
Dochter van Hendrik Jeltinus Wind, ingenieur, en Maria de
  Bruijne. Gehuwd op 16-5-1916 met Martinus Nijhoff (1894-1953),
  dichter. Uit dit huwelijk, dat op 21-3-1950 werd ontbonden, werd
  1 zoon geboren.
  

  &lt;img src=&amp;quot;images/WINDAH.jpg&amp;quot; align=&amp;quot;right&amp;quot; BORDER=&amp;quot;0&amp;quot; alt=&amp;quot;afbeelding van Wind, Antoinette Hendrika&amp;quot; class=&amp;quot;bwnimg&amp;quot;&gt;

  
  &lt;/p&gt;
&lt;p&gt;Netty Wind werd geboren in Den Haag op het moment dat haar
    vader als ingenieur werkzaam was in de binnenlanden van
    Venezuela. Zij zou hem nooit zien, want de stoomboot waarop hij
    in juli 1898 de terugreis naar Nederland maakte, zonk op de
    Atlantische oceaan. Netty's moeder zou niet hertrouwen. Samen
    met haar twee dochters woonde zij aanvankelijk bij familie in
    achtereenvolgens Groningen, Batavia en De Bilt. De lagere
    school bezocht Netty voor een deel in Utrecht en voor het
    laatste deel in haar geboorteplaats Den Haag. In dezelfde stad
    bezocht zij het Gymnasium Haganum, waar zij zich stierlijk
    verveelde. Zij spijbelde veel, vond de leraren over het
    algemeen 'bekrompen' en was in veel opzichten verder in haar
    ontwikkeling dan haar klas- en leeftijdgenoten.&lt;/p&gt;
&lt;p&gt;Netty Wind schreef gedichten in 
    &lt;em&gt;Rostra&lt;/em&gt;

    , het blad van de landelijke gymnasiastenbond, en raakte
    betoverd door Martinus Nijhoff, een jongen die, een paar
    klassen hoger dan zij, er al een dichterlijke levensstijl op na
    hield. Zij kregen verkering, en toen ze achttien was, raakte ze
    van hem in verwachting. Zij trouwden onder druk van haar
    aanstaande schoonfamilie, de uitgeversfamilie Nijhoff. Netty en
    Martinus Nijhoff vestigden zich niet lang na de geboorte van
    hun zoon Faan in het Gooi, waar een groot aantal schrijvers en
    kunstenaars woonde. Iedere avond was het drinken en dansen.
    Voor Netty Nijhoff was het een even verslavende als benauwende
    levenswijze, waaruit ze in 1920 wegvluchtte. Zij vertrok naar
    Parijs, samen met haar inmiddels vier jaar oude zoontje, en
    begon aan wat haar eerste boek moest worden. Ze stuurde een
    aantal hoofdstukken van 'Afstand', een roman die altijd een
    belofte zou blijven, aan de letterkundige en criticus Dirk
    Coster, vergezeld van vele uitingen van twijfel en
    zelfkritiek.&lt;/p&gt;
&lt;p&gt;De scheiding van Martinus was kortstondig. Na een paar
    maanden kwamen Netty Nijhoff en Faan terug, en in 1923
    verhuisden zij gedrie&amp;euml;n naar Den Haag. Het gezinsleven,
    verstoord door steeds frequentere en steeds fellere ruzies,
    bereikte zijn dieptepunt. Aan het einde van dat jaar begonnen
    zij een gezamenlijke tocht door Itali&amp;euml;, die voor Martinus
    na drie maanden eindigde, maar voor Netty en Faan uiteindelijk
    ruim vijf jaar zou duren. De ontmoeting met een Italiaanse
    voormalig filmactrice, Maria Tesi, leidde tot een onverwachte
    wending in Netty Nijhoffs bestaan. Samen transformeerden ze de
    vervallen 'Villa Linda' in het dorpje Settignano, vlakbij
    Florence, tot een pension. Van schrijven kwam niet veel. Voor
    Netty Nijhoff, die, toen zij aan deze onderneming begon, nog
    niet eens kon koken, was het hard werken. Geld voor personeel
    was er niet.&lt;/p&gt;
&lt;p&gt;In 1929 keerde Netty Nijhoff terug naar Parijs, onder meer
    om uit te kijken naar opleidingsmogelijkheden voor Faan. Pas
    toen zij hier kennismaakte met de Britse beeldend kunstenares
    Marlow Moss, vond Netty Nijhoff de inspiratie &amp;egrave;n rust om
    een roman te schrijven. 
    &lt;em&gt;Twee meisjes en ik&lt;/em&gt;

    verscheen eerst in 1930 in afleveringen in 
    &lt;em&gt;De Gids&lt;/em&gt;, waarvan Martinus Nijhoff redacteur was, en een jaar later in
    boekvorm. Met opzet koos zij de neutrale schrijversnaam 'A.H.
    Nijhoff', opdat ze niet voor een van de vele damesschrijfsters
    zou worden versleten. De reacties op het boek waren
    uiteenlopend en extreem. Verontwaardigd reageerden de critici,
    veelal van christelijke signatuur, op het amorele karakter van
    de personages ('ontaarde schepsels'), de vrije seksualiteit
    ('stuitende sexueele afwijkingen') en de suggestie van abortus
    en homoseksualiteit ('vermoedelijk zelfs lesbische
    gewaarwordingen'). Collega-literatoren als Jan Campert, Jeanne
    van Schaik-Willing en Jan Slauerhoff haalden A.H. Nijhoff
    echter als een nieuw en volwassen talent binnen. Men vond het
    boek een unicum in de Nederlandse literatuur, afwijkend van de
    gemiddelde roman, met zijn 'doordringende intelligentie',
    'cosmopolitische allure', dramatische compositie en gave
    stijl.&lt;/p&gt;
&lt;p&gt;Het is niet moeilijk gebeurtenissen uit Netty Nijhoffs leven
    in gefictionaliseerde vorm terug te vinden in 
    &lt;em&gt;Twee meisjes en ik&lt;/em&gt;, een roman vol melancholiek verlangen naar verwachtingsvolle
    tijden. Zo echoot haar eigen vlucht uit het huwelijkse bestaan
    na in de vlucht van huis en haard die de hoofdpersoon 'Bill'
    onderneemt. Holland is hem te klein en te benauwd, en hij zoekt
    zijn toevlucht aan de Engelse zuidkust. De sfeer van 
    &lt;em&gt;Twee meisjes en ik&lt;/em&gt;

    wordt in sterke mate bepaald door de beschrijvingen van de
    ruige Engelse kuststreek in het uiterste zuiden, vlakbij Land's
    End. Het is het landschap dat Netty Nijhoff recent had leren
    kennen door haar nieuwe geliefde Marlow Moss. Deze woonde
    afwisselend in het zuid-Engelse Lamorna Cove en in Parijs.&lt;/p&gt;
&lt;p&gt;Was Netty Nijhoff altijd al een forse, vrij mannelijke
    verschijning, aan de zijde van de kleine 'miss' Moss, die een
    volkomen androgyn uiterlijk had, was het onmiskenbaar een
    'damesstel' dat zich in het roerige damesnachtleven van Parijs
    stortte. Netty Nijhoff arrangeerde een kennismaking tussen
    Marlow en de schilder Piet Mondriaan, die zij nog uit haar
    Gooise tijd kende. Onder zijn invloed ontwikkelde Moss zich tot
    de constructiviste, wier schilderijen op het eerste gezicht van
    de hand van de meester leken. Haar zoon Faan bracht Netty in de
    leer bij de fotograaf Man Ray. Zij bevonden zich in een
    internationale kring van beeldend kunstenaars rondom het
    tijdschrift 
    &lt;em&gt;Abstraction Cr&amp;eacute;ation&lt;/em&gt;, met onder anderen Jean Gorin, Hans Arp, Constantin Brancusi
    en Theo van Doesburg. Netty Nijhoff maakte zich ondergeschikt
    aan het kunstenaarschap van Marlow en schreef hoegenaamd
    niet.&lt;/p&gt;
&lt;p&gt;Na een korte periode op het Normandische platteland in een
    soort kasteeltje, dat van boven tot onder was ingericht en
    versierd met meubels en kunst van eigen makelij, vluchtten
    Netty Nijhoff en Marlow in april 1940 vanwege de
    oorlogsdreiging naar Nederland. Marlow kon nog juist per boot
    vanuit Scheveningen naar Groot-Brittanni&amp;euml; vertrekken;
    Netty Nijhoff bracht de jaren van de Duitse bezetting eerst
    door in Zeeland en later bij Faan in Breda. Met Martinus
    Nijhoff, die in Utrecht woonde, onderhield zij schriftelijk
    contact. Het weinige dat zij de afgelopen tien jaar had
    geschreven, bracht ze bijeen in een bundel die in 1942 - nog
    net voor de instelling van de Kultuurkamer - verscheen: 
    &lt;em&gt;Medereizigers&lt;/em&gt;, later herdrukt als 
    &lt;em&gt;Het veilige hotel&lt;/em&gt;. Zij droeg de bundel op aan haar zoon, bij name van Stephen
    Storm, Faans fotografennaam. Het zijn vier zware verhalen,
    on-Nederlands van toon en doordrenkt van existentialistische
    kwesties, zoals de (on)mogelijkheid van vrijheid, het doel van
    kunst, het wezen der vriendschap en liefde.&lt;/p&gt;
&lt;p&gt;Na de bevrijding schreef Netty Nijhoff artikelen voor het
    blad 
    &lt;em&gt;Vrij Nederland&lt;/em&gt;. Ook werd zij gevraagd voor een vrouwenblad van uitgeverij 'De
    Bezige Bij'. Het liefst wilde zij zich echter terugtrekken in
    Zeeland, in 'Huize Antoinette' te Biggekerke, dat Martinus
    Nijhoff had laten bouwen om er te kunnen werken. Deze
    tweestrijd tussen het willen schrijven en om allerlei redenen
    niet kunnen schrijven, zou de rest van Netty Nijhoffs leven
    blijven bepalen, al was het maar omdat ze, herenigd met Marlow
    Moss, een pendelend bestaan leidde. Zij woonde afwisselend in
    de Haagse Kleine Kazernestraat, waar ook Martinus Nijhoff
    woonde met zijn hervonden liefde, de actrice Georgette
    Hagedoorn, en in Cornwall, waar Marlow haar atelier had.&lt;/p&gt;
&lt;p&gt;In 1950 verscheen 
    &lt;em&gt;De vier doden&lt;/em&gt;, later herdrukt als 
    &lt;em&gt;De brief&lt;/em&gt;, een dikke roman over de oorlog en de nawee&amp;euml;n ervan. Het
    is een monumentaal werk, waarin Netty Nijhoff haar visie
    uiteenzet over de liefde, de vriendschap, het huwelijk en de
    kunst. Evenals in haar debuutroman schetst ze een scherpe
    tegenstelling tussen de vrije (kunstenaars)geest en het
    burgermansbestaan. Wederom reageerden de critici
    verontwaardigd: 'een bizarre angst voor alles wat zogezegd naar
    conventie ruikt', 'vrijheid van iedere zedelijke norm',
    'verzameling van weerzinwekkende onnatuur'. Jeanne van
    Schaik-Willing sloeg de spijker op zijn kop door 
    &lt;em&gt;De vier doden&lt;/em&gt;

    een 'als roman verkleed betoog' te noemen. Afgezien van enkele
    levendige taferelen is dit boek een uitgesponnen expos&amp;eacute;,
    duidelijk ontsproten aan een hartstochtelijk gemoed, maar reeds
    bij het moment van verschijnen enigszins anomaal.&lt;/p&gt;
&lt;p&gt;Het was een behoorlijke klap voor Netty toen Martinus
    Nijhoff in 1950 liet weten officieel te willen scheiden om te
    kunnen trouwen met Georgette Hagedoorn. 'Het was tegen onze
    regels', zou Faan er later over zeggen. 'Vooral ook wat haar
    betreft. Tegen de kameraadschap. Waarom moest er gebroken
    worden? Wie had ooit eerder in hun verhouding erover geklaagd
    wanneer de ander met een meneer of mevrouw naar bed ging?
    Onzin' (Van der Plas). Waarom de scheiding zo'n taboekwestie
    was voor Netty Nijhoff - al in de jaren dertig begon Martinus
    in zijn brieven aan haar over een scheiding - blijft enigszins
    raadselachtig, aangezien ze feitelijk maar een jaar of zes
    hebben samengeleefd.&lt;/p&gt;
&lt;p&gt;Lang heeft Martinus Nijhoffs nieuwe huwelijksgeluk niet
    mogen duren. Eind januari 1953 stierf hij onverwacht. Netty
    erfde 'Huize Antoinette' in Biggekerke en ging er wonen. De
    uitgever Bert Bakker stimuleerde haar verder te schrijven aan
    haar volgende dikke roman. 
    &lt;em&gt;Venus in ballingschap&lt;/em&gt;

    verscheen eerst als feuilleton in zijn literair tijdschrift 
    &lt;em&gt;Maatstaf&lt;/em&gt;, in 1954. Het werd Netty Nijhoffs minst realistische boek,
    waarin zij de verwarring beschrijft die de verschijning van een
    heuse Venus, oprijzend uit zeeschuim, veroorzaakt in een kleine
    dorpsgemeenschap. Dit verhaal bood haar de mogelijkheid opnieuw
    haar gedachten te laten gaan over schoonheid, kunst en
    burgerlijkheid. Maar - zoals Anna Blaman het in een
    genuanceerde bespreking (in: 
    &lt;em&gt;Critisch Bulletin&lt;/em&gt;

    23 (1956/1957) 450-455) verwoordde - de roman gaat ten onder
    aan een oer-Hollandse moralistische ernst, ondanks de prachtige
    compositie, de leuke vondsten en de spitse dialogen.&lt;/p&gt;
&lt;p&gt;Netty Nijhoff was het verdriet over de dood van Martinus nog
    niet te boven of de tweede grote klap in haar leven volgde met
    de dood van Marlow Moss in 1958. Kort tevoren had deze nog een
    overzichtstentoonstelling van haar werk gehad in het Stedelijk
    Museum in Amsterdam. Netty had in de begeleidende catalogus een
    intrigerende inleiding op haar leven en werk geschreven, waarin
    zij het mysterie Moss eerder vergrootte dan verkleinde. In
    hetzelfde jaar overleed ook Netty Nijhoffs moeder op 83-jarige
    leeftijd. Faan woonde al vanaf 1959 in Lausanne.&lt;/p&gt;
&lt;p&gt;Netty Nijhoff herontdekte Griekenland, waar ze in 1933 voor
    het eerst samen met Marlow Moss was geweest en vriendschappen
    voor het leven had gesloten. Tijdens de Nederlandse winter nam
    zij vanaf 1959 haar toevlucht tot een appartement in Athene.
    Zij hield van het licht, het pathos, de mensen. In de zomer van
    1966 werkte ze aan een boek over Griekenland dat 'M&amp;aacute;lista'
    moest gaan heten, oftewel 'j&amp;aacute;!'. Toen hier, na een
    staatsgreep in 1967, een militaire dictatuur werd gevestigd,
    verliet Netty Nijhoff het land. Zij keerde terug naar
    Biggekerke, waar ze de laatste jaren van haar leven sleet.
    Omdat haar lichamelijke toestand slechter werd, was ze in 1969
    gedwongen terug te keren naar Den Haag, waar haar zuster Gerda
    haar nog twee jaar verzorgde. Overeenkomstig haar wens werd
    Netty Nijhoff begraven in Biggekerke, op het kleine kerkhofje
    aan de voet van de duinen. Faan liet naderhand een van de
    marmeren constructies van Marlow Moss op het graf van zijn
    moeder plaatsen.&lt;/p&gt;
&lt;p&gt;A.H. Nijhoffs debuutroman 
    &lt;em&gt;Twee meisjes en ik&lt;/em&gt;

    is het enige werk - naast een enkel verhaal in 
    &lt;em&gt;Medereizigers&lt;/em&gt;

    - dat bestand is gebleken tegen de tijd. Gedurende haar leven
    was zij een schrijfster met enige bekendheid in literaire
    kring. Deels had dit te maken met het feit dat ze de vrouw was
    van een van de bekendste dichters van Nederland. Deels kwam dit
    ook door het sterke levensgevoel dat ze uitdroeg in haar werk,
    waarin de existentialistische tijdsgeest voelbaar is. De
    combinatie van haar opmerkelijke leven dat zich buiten de
    grenzen van het Hollandse en geijkte bewoog, en haar oeuvre,
    dat tegelijkertijd romantisch en polemiserend van toon is,
    maken A.H. Nijhoff een tot de verbeelding sprekende figuur.&lt;/p&gt;
&lt;p&gt;
  &lt;a href='agedeelte'&gt;A: &lt;/a&gt;Collectie-A.H. Wind in het Nederlands Letterkundig
  Museum en Documentatiecentrum te 's-Gravenhage.&lt;/p&gt;
&lt;p&gt;
  &lt;a href='pgedeelte'&gt;P: &lt;/a&gt;Behalve de in de tekst genoemde publicaties: 
    &lt;em&gt;Geboorte&lt;/em&gt;

    (Amsterdam 1945); 
    &lt;em&gt;De dagen spreken&lt;/em&gt;

    ('s-Gravenhage 1946).&lt;/p&gt;
&lt;p&gt;
  &lt;a href='lgedeelte'&gt;L: &lt;/a&gt;Behalve een levensbericht door Theun de Vries, in 
  &lt;em&gt;Jaarboek van de Maatschappij der Nederlandse Letterkunde te
  Leiden 1971-1972&lt;/em&gt;

  (Leiden 1973) 233-245 en de aldaar genoemde publicaties: Michel
  van der Plas, 'Faan Nijhoff', in idem, 
  &lt;em&gt;Vader en moeder. Jeugdherinneringen...&lt;/em&gt;

  (Baarn 1987) 141-158; Marja Pruis, 
  &lt;em&gt;De lieflijke hel van het Hollandse binnenhuisje. Leven en werk
  van A.H. Nijhoff&lt;/em&gt;

  (Amsterdam 1994); M. Nijhoff, 
  &lt;em&gt;Brieven aan mijn vrouw.&lt;/em&gt;

  Samengest. en ingel. door Andreas Oosthoek (Amsterdam 1996);
  Marja Pruis, 'Een schok van herkenning. De vriendschap van A.H.
  Nijhoff en Marlow Moss', in 
  &lt;em&gt;Jaarboek voor Vrouwengeschiedenis 18: Parallelle levens&lt;/em&gt;

  (Amsterdam 1998) 12-34; idem, 
  &lt;em&gt;De Nijhoffs of de gevolgen van een huwelijk&lt;/em&gt;

  (Amsterdam 1999). In 1967 zond de VARA de aan Netty Nijhoff
  gewijde televisiedocumentaire 
  &lt;em&gt;Het huis te Valkenisse&lt;/em&gt;

  van Henk de By uit.&lt;/p&gt;

&lt;a href='igedeelte'&gt;I: &lt;/a&gt;Marja Pruis, 
  &lt;em&gt;De lieflijke hel van het Hollandse binnenhuisje. Leven en werk
  van A.H. Nijhoff&lt;/em&gt;

  (Amsterdam 1994). Omslagfoto. [Foto: Faan Nijhoff].&lt;/p&gt;

&lt;p&gt;Marja Pruis&lt;/p&gt; 
&lt;dtml-var bwn_footer&gt;</text>
  </biography>
</biodes>

